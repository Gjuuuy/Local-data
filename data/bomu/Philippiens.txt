Poli vanlo nɛ tuwa na Filipesiyo na
11 A mɛ Poli ma Timote nɛ a Yesu Kirisita tosɛra, a wabe tuwa hobe vanlo nɛ yɛ a na Filipe ló kiricɛɛnna wure na, a na ɓa dɛra ma ɓa nudera na.
2 A waa Maa Deeɓenu ma wa Ɲuso Yesu Kirisita duɓa han mi, a nɛ hɛra miyan.
3 Un yi we liya mi be pɛɛ, to un dɛri tosi bara'ari Deeɓenu.
4 Un ɓɛɛ vunuwan a fara han, a un yi fara pɛɛ, to un zanma'aa,
5 taanni a biyo mi do mi nii li tansinnu bɛbɛɛnu be, a see li wozomɛyɛɛ tuwifuwa o zɛrɛ.
6 Un lara biyo lo lɛ nɛ ɓuwa hobe tootete nɛ yɛ hiya mi siyaan pan cɛɛ miyan hoo fuwa ho ɲuu yi ti a vɛɛ bɛɛ ma Yesu Kirisita wozomɛ.
7 Un se a un de un yi ma mi be, a biyo mi be hee na. Dɛɛ, mu a han sɛnumaa loo, mu a li Tansinnu fɛsinu suwaa loo, mibe wure ma mɛ paariyo nii mi han duɓa ɲu'ere bee.
8 A Deeɓenu a un sɛnɛ, ma Yesu Kirisita waminu, mi wure be sin na hare ma tete.
9 A biyo un faan na un faralonaa, bun a a mi waminu pin wee de wá, a li zuunle ma mu faanmurobe tete nɛ a li waminu so puwiri.
10 Ma ho co'o so to mi zuun biyo be hee mu cɛɛnnu, a lo Kirisita wozomɛɛ, to mi zan zozo, a tɛ'ɛ woo.
11 Bun we a mi wure a niterena Yesu Kirisita lahuramaa, a to dɛ Deeɓenu ɓuwaninu ma li yenu denu wá nɛ! Poli sɛnuma lo Kirisita bena
12 Mibe nɛ a wa erenasiyo, un mi mu se a mibe zuun mu, lo biyo yu ni yɛ bana yerema do li Tansinnu vɛnumawa nu na.
13 Lo pa'ama ma mi bɛnɛsiyo wure se ma ɓa ni nɛ á wure se, mu maa dosi zozo lo a lo Kirisita bena un mi han seraa.
14 A bun bana tintiyan heeniya waa erenasiyo nɛ aɓaa lo Ɲuso na boo wure siyan a ɓa suɓuwa Deeɓenu wara woronu a zanmɛn woo.
15 Mu boo, ni tuwan be a padeyamu ma suwaɓuwɛnu ɓa mi waa buwera lo Kirisita be, a mu yi a ɓa tuwan, bá siyan cuu.
16 Bá anni we mi be wure ma waminu, a biyo ɓa cuu mu lo nu bo a un sɛ suwa li Tansinnu bena.
17 A mu yi a bá nɛ buwe lo Kirisita be ma padeyamu ha'iri, bá yicema ɓɛɛ cuu; a ɓa miniya a naani un sɛnuma na.
18 A bun co ɓɛɛ cira mɛ! Mu a batari loo, mu a tete ɓa se loo, lo Kirisita be anni yi yu woro vo, to mɛ zanma'aa, a yɛrɛ bini tintin zanma'aa te.
19 A ura a webe, a biyo un zun lo bun wure yerema we mɛ ɲuleerobe, mi faralona ma Yesu Kirisita Ha'iri lahuramaa.
20 A heya wɛ ma un sinponu ma un sinciri, un ɓɛɛ maa be diyowoo nɛ ci un ɲu si. Ho wɛrɛ wá ma tuwite, mɛ nuco'uwi be pan de lo Kirisita yenu wá, a un ɓɛɛ si'aa bun na, lo a un midɛɛ loo, a mu a un huru loo, a mube mi seeni;
21 anni yi a mɛ le, lo Kirisita a un mu'ɛnnu, a li humu a cunbe un se.
22 Bun wure wá, a mu cunu mi un toonu wá, a na un pan mi li mu'ɛnnu na le? A mu yi a bun, to a mu yɛ suwanni un se? Un ɓɛɛ co zun uwe.
23 Un zo a zi'iza'aa mu ɲuleɲu aza: dɛ biyo, sin'ere tɛ lo un ɓɛɛ ya fɛn vɛ lo Kirisita se le, bun a biyo suwanni hare ma tete mu.
24 A to sin'ere lo, mibe bena to un tawɛ a un ɛn bin li mu'ɛnnu na.
25 Bun yu se un wá, un zun mu: to un ɛnnɛ ɛsi, aa ɛsi mi wure se a wa taanni wɛ, yawe a mi vɛ ma waa, yawe a mi yi zanma'aa ho lanaa.
26 Un yi annuwan ciyo miyan, to mi ɲa yu befiyan ciyo nɛ mi duura lo Kirisita Yesuu mɛ bena.
27 Biyo anni hee mu, a mi cɛɛn mite ma be nɛ tawɛ ma lo Kirisita Tansinnu, yawe a un yi yu mana aa lee mi unpa loo, wurasin un ɓɛɛ yu mana loo, a un yi ɲi be nɛ a bun we aa mi fu wɛ na muwɛnmuwɛn ma ha'iri de'ere nɛ sɛra ho lana suwa ma sin'ere li Tansinnu bena;
28 a mi ɓɛɛ co de mite si fiyo a mi ze'usiyo wuruwuru. Bun zeni ɓa hara'irobe, a yi a mibe to mu zeni mibe isirobe
29 nɛ lo Deeɓenu se. Mu waa ɓɛɛ a bebiyan, a biyo Deeɓenu wo tiyan ma mi a mi lara lo Kirisita na, a wo tiyan ma mi a mi yu sɛ lo bena,
30 a yɛrɛ zan ma ho suwa ɲu'ere nɛ mi fo maa a un paara, a nɛ un pan mi waa sɛ wɛɛrɛ a obara biyo mi ɲanna mu.
21 Mu yi wo a ɓuwɛɓuwɛ'arobe yi lo Kirisitaa, mu yi wo a sinheɓuwe yi li waminu, mu yi wo a paari yi li ha'iri, a nisiinnu yi mi, a tiizuunnu mi;
2 mi baafoo a mi tii un zanma'aa ɲu. Bun we, mi baaba a mi ha'iri we de'ere, a mi yi waminu de'ere, mɛnɛ'ɛn de'ere, leerobe ɲu'ere.
3 Mi ɓɛɛ co we be diyowoo ma padeyamu wurasin ma duunu biyan, a mi nuu pɛɛ wee liiri mite si aa yati ɓa bɛ á a poo mi yɛrɛ.
4 A nuu woo nuu mi siīn, saani a lo yati mita cunu midee, a lo muso wee yati bɛ á taa.
5 Mi nɛ a mu leerobe nɛ ɛnna lo Kirisita Yesuu, a bun ɛn mii,
6 A biyo hare a lo co'o wo li Deeɓenu co'o, Lo ɓɛɛ ɛnna mu se a o'ori bun na a maazinna mite ma Deeɓenu.
7 A lobe yu mu mi yɛrɛ se a ɓo mi siin, a lii so toosɛ co'o, A lo yerema wo nucoro be sin, a so hó co'o wure.
8 A lobe ma mi yɛrɛ liiriyo mite si fuwa mu yu li humu na, ɲa ɓɛɛ a humu maa fuwa uruwa wá humu.
9 A bun ɲa na Deeɓenu huweniya lo yoo bosi mu be wure ɲuu, a haan lo ma yenu nɛ ɲu'an ɓɛɛ mana;
10 Yawe a Yesu yenu na, a bá nɛ mi ho waa, ma li tun wá, ma li tun hiyase wure lii mi na'oɲule wá han lo;
11 A ɓa nuu wo nuu ziin mu, a lee mu ma mi ɲu lo Yesu Kirisita a Ɲuso, bun nɛ a lo Maa Deeɓenu ɓuwaninu.
12 Ma bun, waa ni, biyo sin mi fura un tannu na hare mɛnna ma yiizanni ma anmi; mi de mi isirobe toonuu ma bun sin, a obara un ya yi mi mi siīn. A wɛrɛ mi de ɲu poo, san'un biyo un ɓɛɛ hini mana mi siīn bena.
13 Dɛɛ, han yicema ma han wema nɛ le mi se, a Deeɓenu wee sɛ ho tonu so mi siyaan, a heya wɛ ma libe mite fɛsirobe nɛ se.
14 Mi we be wo be a hun'aa ma wanni woo.
15 Mi we zozo, a we ni nɛ zara'i woo mana na, Deeɓenu zahuwarala, nɛ tɛ'ɛ woo mana na ɓa wɛɛrɛ ni nɛ yaara, a oora ma biyo siin. A ɓabe siīn mi zɛ a obara huwa'uwo nɛ da oomu hobe dimiɲa nɛɛ,
16 a can han Deeɓenu Wara mi ɲuwin na. A bun nɛ mɛ yi yenu Lo Kirisita wozomɛ, a ɓɛɛ we nuu nɛ luɓo, a siya unte yaara.
17 Hare a un tin leera sara'a, aa cɛɛ mi lana ɲuutiinu sara'a na, to un siinwa aa zanma'aa ma mi wure.
18 Ma bun sin mibe ɲa zanma'aa, a mi zanma'aa ma mɛ.
19 Un mi waa han'aan lo Ɲuso Yesu wá, an lo fuwa un yi Timote a tuu vɛra mi se, yawe a mi unpara nɛ un ɲi heeni un siin.
20 Yi ɓɛɛ a bun, dɛɛ nibobure nɛ mu fo un ha'iri, a nɛ de mi yi ma mibe ma suwaɓɛɛ, hó woo.
21 Ɓa bɛ á wure mi waa fi mi yɛrɛ cunu, a ɓɛɛ a lo Kirisita Yesu taa.
22 Mi zun a lo Timote zan mi ziinle; lo ma mɛ so a obara maa ma mi zo, aa bun lo dora mi tii si li Tansinnu toonuu ma ni.
23 Un be yira yi ló wo nɛ mu, to un tuu lo vɛra mi se,
24 a un sinciri mi lo lo Ɲuso yi ta mu, mu mɛn a mɛ untee vɛ mi se.
25 Un pa obara mu wo yu a un aroni waa ereso Epaforodite, un tosɛroɓa nɛ ma ni saa ho suwa a vɛra mi se. A lobe mi we tuwo mana un se ma biyo mi na aa ɲiyanna un ma'o.
26 Mi wure ponu ya ɓuwe lo, a lo ha'iri maa ya saa bari mi ɲa lo vannu unpa.
27 Mu boo, lo ya vannuwan, a humu wo zuruu. Hare ma bun Deeɓenu bana wo tiyan ma lo, a mu ɓɛɛ wo lobe midee, li ɲa wo tiyan ma mɛ, bari li ɓɛɛ we ta a naani un sinvɛɛ na.
28 A bun na un tuwo lo vara mi se ma uwan, a mi yi zanma'aa lo minu bena, a bun yɛrɛ ɲa lee be mɛ sinvɛɛ na.
29 Mi sin lo waa ma zanma'aa nɛ ɲutuu lo Ɲuso bena, a mi wee de bá ni so sin wá;
30 bari a lo Kirisita toonu nu wá lo ya hi, taanni a biyo lo do mi mu'ɛnnu na yawe a biyo mibe serirobe yi ciira na a lo ziin bun, a bun lo wo a mu ɲiyanna na.
31 Mu yi a biyo á le, waa erenasiyo, mi zanma'aa lo Ɲusoo. Mu ɓɛɛ a diyowoo un se, a un tintin too mu be ɲu'ere a han mi; a un pa obara lo mu ɲa a be nɛ suwanni mibe na.
2 Mi fe soɓi ɓabe boore nɛ yɛ na; mi fe soɓi ma ɓa uwan'uwan tosɛra; mi fe soɓi ma ɓa ewee-ɓuwafaanna.
3 O yi dɛɛ mu, a wabe nɛ ɓuwani Deeɓenu ma li Ha'iri, wabe nɛ han'aan ma Yesu Kirisita, a ɓɛɛ aaɓa han suraa na; a wabe terena a ɓa ɓuwafaanna suwaɓɛsiyo.
4 Hare ma bun, mu ya we yi a mɛ aaɓa han suraa na. Ni tuwan yi pɛ obara lo mi lɛ hɛɛre ma mu yi, to mɛ taa poo:
5 un faanna un tenu wozoma hootinni wá, un a Isira'ɛli temu, Bezamɛn zun'in nuu, Heburu harala.
6 Mu yi a ho ladara ta ɛnle, un a Fariziyɛn; mu ɲan'anrobe ɛnle un wo li egilizi ɲi'orilo; a yi a ho Tuwa yɛrɛyɛrɛ, un ɓɛɛ in do hó oo woo.
7 A bun bera so nɛ be wo ɓuwaa un se, un yatiyo bun a wora ɓuwe'ee lo Kirisita bena.
8 Un yɛrɛ yatiyo mu wure a wora ɓuwe'ee a haan wa Ɲuso Yesu Kirisita zuunnu cunu. Hó bena, un aariyo mu be wure, a do mu wora dofiyo, yawe a un yi lo Kirisita;
9 a ma lo ɛn nisiinnuu; ɓɛɛ hini a mɛ unte tereyamu bena, nɛ ya we tereyamu nɛ lo ho tuwa se, fuwa tereyamu nɛ yi ma ho lana lo Kirisita lahuramaa, tereyamu nɛ lo Deeɓenu se a nɛ fasi ho lana wá.
10 Biyo un sunma yɛrɛyɛrɛ, bun a un zuun lobe mite, a zuun ho se nɛ lo viyara, a ma lo ɓuɓuwa han sɛnuma na, a hira lo humu sin; a to
11 un han'aan ɓa nuhuwora venu wá, lo un vee.
12 Mu ɓɛɛ co ɛnnɛ lo un dɛri luɓo vo un uwara ɲu, a be wure ɲuutuu dɛ; a un pan do un ɲu si luwi te, yawe a un yi un uware cunu, bari mɛ muso a nuu nɛ lo Kirisita uwa wá.
13 Wa erenasiyo, mu yi a mɛ yɛrɛ se uwanni, un ɓɛɛ in yu un uware cunu, a un anni do beɲu'ere un waa: un manu ta biyo anniya mu na, a un san un waa ma biyo mi un waa;
14 un fa vɛ biyo un sunma na, yawe a un yi biyo Deeɓenu vora ni ho waa, Yesu Kirisita lahuramaa.
15 Wabe nɛ wure boo ho lana, mi nɛ wa yi bun leerobe so. A mu yi wo a leerobe biyan mi mi siyaan betuwan wá, to Deeɓenu ɲa cii bun han mi.
16 Hare mu maa we be nɛ maa sin, he wa anni va vɛ ciyo yɛ, wa paari be wa ziya.
17 Waa erenasiyo, mi wee we biyo un we; biyo mi maa a wa we, bá nɛ vɛsi ma bun, mi fɛ mi yira dɛɛrobe bá na.
18 Ni cururu mi nɛ vɛsirobe wo ɓa ma lo Kirisita uruwa ze'usiyo; un dariyo a bara mu han mi, a un ɲa tin mu wɛrɛ ma hincaan;
19 a biyo ɓa veni, ɓa tunu bu'ubu'u, bari a ɓa siinle a ɓa Deeɓenu. Ɓa de mi yɛrɛ wá ma be nɛ nuwaani ɓa, ɓa ɓɛɛ lee bebiyan be a yi ɓɛɛ a li tun wá he be.
20 Mu yi a wabe, waabe maalo mi ho waa, a bin wa Isiro ma wa Ɲuso Yesu Kirisita nɛ wa ho ma lee ɓuweera;
21 hó yi mana, lo yerema wa ma'asuraa, a han bini lewɛ ma lobe ta suraa ce'u. Lo we bun ma mi yɛrɛ se nɛ ɲu'an mana, a nɛ ɲi be wo be si mi ziya se.
41 A bun na, waa erenasiyo, mi minu ponu mi na hare ma tete, a mibe be te un zanma'aa, a mibe a un yenu. Ma bun sin, waa ni, mi ziin sese lo Ɲusoo!
2 Un yuwa mi ɓoɓo, uwe Evodi ma o Sintisi a mi leerobe we de'ere lo Ɲusoo.
3 Uwe nɛ a un toosɛroɓa tan'ereso, un ɲa fara uwe a o de ɓa nu na; ɓa a ni nɛ ciya na a saara ho Tansinnu suwa, ɓabe ma Kelema ma un toosɛroɓara nɛ á nɛ yele tuwa ho sii vanloo.
4 Mi zanwinni'a lo Ɲuso se tuwite, un bini tin mu mi zanwinni'a.
5 Mi we ni nɛ waawi, a ɓa ni wure le mu unpa. Lo Ɲuso mi sura.
6 Mi ɓɛɛ co de mi yi ma be diyowoo; be wo be wá, a mi fara, a mi ɓoɓori, mi nɛ bara'arirobe, a mi zeni mi mirobera ma Deeɓenu.
7 Ma bun, to Deeɓenu han mi ma hɛra nɛ ɲuse ɓɛɛ mana, a li fi mi siyan ma mi leerobera na aa cɛɛ lo Kirisita na.
8 Bun we, erenasiyo, be wo be nɛ a tiyan be, be wo be nɛ nuu taa'a, be wo be nɛ terena, be wo be nɛ cuu, be wo be nɛ waa yi, be wo be nɛ tɛ na yi, biyo terena mu a nɛ nuu ve yenu; mi baaba a mi de mi tii wure si buūn.
9 Biyo de'enina mi, biyo mi ɲa, a yu fu na, biyo mi maa a un we, mi we bun; a to ho hɛra Deeɓenu ɛn ma mi.
10 Un yu zanma'aa benu lo Ɲuso se, a biyo un maa a mi tintiyan we'aa mi waa de ɲu un bena. Un zun a mu ɛnna mi siyaan mɛnna, a mu nu ɛnnɛ ɓɛɛ ya in yu.
11 Ɓɛɛ co a mɛ unte mirobera bena un lo bun uwe, mɛ dariyo unte ma bun, a zun ɲi uncoo ma biyo un mi wá.
12 Un zun ɲinwa be waa, a un ɲa zun ɛsinasemu be waa. Be wo bee ma feni wo feni, un oroliyo unte a zun siyo be waá, a zun hinnu si; un zun ɛsinasemu, a ɲa zun ɲii wá.
13 Mɛ da be wo be lɛ nɛ nɛ ho pa'a na lahuramaa.
14 Bun wure wá, mi wo tiyan, dɛɛ, mi ɲiyanna na un tuwara wa'atiī.
15 Mibe Filipesiyo yati zun mu, lo li Tansinnu buwenu hiyaɓuwɛrowo, biyowo un lo Maseduwani, bun we a egilizi woo ɓɛɛ na mi tannu na lo mi wee zeni mi hanmube ma mi yirobe ma ni, a mu yi ɓɛɛ a mibe midee.
16 A mibe midee wo bun, bari cuwaɲu wá, a un mi Tesalonikee, mi tuweniya be haan ni a ɲiyanna un ma'o.
17 Ɓɛɛ co a sanmube un wɛ na uwe; biyo mɛ du dannuu, bun a mu tetemu nɛ be muwin mi wá.
18 Un yu biyo wure tuweniya mu, mu lo ni, un ma'o ɲiyanna. Biyo mi tuwora Epaforodite, mu ciyo na, a mu su ni tuwii puwiriyo. Mu zan obara be nɛ pinpiyan sin, sara'a nɛ Deeɓenu ta be na, a nɛ be waa li siin.
19 Waa Deeɓenu aa ɲiyan mi ma'o wure Yesu Kirisita lahuramaa a heya wɛ ma biyo a li naforo ma li ɓuwaɓuwamu.
20 A waa Maa Deeɓenu yenu de wá fuwa bin. Amina!
21 Ɓa nisiya wure nɛ mi Yesu Kirisita, lo ba wure foofoo.
22 Wa erenasiyo nɛ ma ni mi wɛ wá ma tɛɛ miyan. Ɓa nisiya wure, san'un bá nɛ mi Sezare luu lo mi foo.
23 A wa Ɲuso Yesu Kirisita ma'ari ɛn ma mi wure ha'iri. -