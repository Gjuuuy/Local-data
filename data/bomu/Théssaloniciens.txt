Poli vanlo deniso nɛ tuwa na Tesalonikesiyo na
11 Mɛ Poli ma Silivɛn ma Timote, a wabe tuwa hobe vanlo nɛ yɛ na Tesalonike ló egilizisiyo na, mibe nɛ wure mi waa Maa Deeɓenu ma wa Ɲuso Yesu Kirisita lahuramaa: Ɓuwɛyoo a duɓa ma hɛra lii mi wá!
2 Wa wee bara'ari Deeɓenu mi bena wa'ati pɛɛ, a wa woro mi be wa faralona.
3 Mi lana wema, mi waminu tonu nɛ sa ma mi sinciri nɛ fasi muwɛnmuwɛn wa Ɲuso Yesu Kirisita wá, wa ha'iri mi bun na wopɛɛ te!
4 Waa erenasiyo, mibe nɛ be sin Deeɓenu na ma biyo, wa zun a li wɛ'aa mi leena,
5 bari dɛɛ, wa Tansinnu ɓɛɛ a diyo nɛ vɛ ciyo miyan ma ɲuwara biyan uwe, li va mi wá ma pa'a li Ha'iri-Senu bara'aa ma sinciri nɛ ɲutu. Biyowo wa be mi siin, ma biyo yu wa mibe bena, mibe mite zun bun ciriyo.
6 Hare a mi yu ɲin'uwe, mi pan ta han wara na ma zanma'aa li Ha'iri-Senu lahuramaa, a na mi yerema so wabe wema a vɛsira, a so lo Ɲuso taa.
7 Ma bun, mi a dɛroni fuwa Maseduwani ma Akayi lanasiyo wure yira lo miyan.
8 Dɛɛ lo Ɲuso wara ɲa mi se, a han le bɛbɛna, ɓɛɛ a Maseduwani ma Akayii midee dɛ; mi lana nɛ mi lara Deeɓenu na be le zun feni wo feni, fuwa mu yɛrɛ ɓɛɛ hinni yu a wabe la'ari mu.
9 Biyo wabe bona ciyora mi se, a mi wo tuwii ta haan wabe ma biyo mi bona parala mi tisiyan na, a i tuɓiyo haan Deeɓenu, li Deeɓe-Ve nɛ be boo mu; bun mi waa worola wabe be he ma feni wo feni.
10 A bun mi ɲa mi waa hera li Zo Yesu nɛ li veriyo leena ɓa nuhuwora siīn, hó nɛ vii wa ho hiro sinlee nɛ buba mu na.
21 Wa erenasiyo, mi zun mu sese lo wa ɓɛɛ co mana mi se ɓuwe'ee dɛ!
2 Han sɛnuma ma ho fiyan nɛ yu wa Filipe lóo, mi ɓɛɛ a nuhuwan bun se, bun wure bɛnɛ, wa we'aa ciriyo wa siyan waa Deeɓenu na a buwera waa Deeɓenu Tansinnu hare han ɓuwɛɓuwɛduwa siīn.
3 Niviiri, yidu'umu ma ɲɛnɛ'ɛn woo ɓɛɛ ɛnna wa berobe dɛmuwan hiya.
4 A biyo wá Deeɓenu arafaa li Tansinnu waa a diyara wa, bun bena wa ɓɛɛ a ni nɛ wuro a wa be we sin nucoza na, fuwa libe Deeɓenu mite nɛ zun han siyan ciri.
5 Mi zun mu ciriyo, hare wozo'ere wa ɓɛɛ e'aa mi, wa ɓɛɛ yoo bo nuu woo na ma bemiiro sumɛ ha'iri, li Deeɓenu mite a wa sɛnɛ.
6 Wa ɓɛɛ ma yenu nucoza se, mu mana mibe na, mu mana nibiyan na; a hare ma bun, biyo wa a lo Kirisita tura, bun ya na nu wa, a wa ɛn mi ɲuu.
7 A bun wure wá, wa wo waawi mi siīn; wa ziinna obara hanɲanro nɛ de ɲu mi za na.
8 A biyo mi be sin wa yu na, wa na li Deeɓenu Tansinnu miyan, a wo tuwi aariyo wa mu'ɛnle ciya bun na, a haan biyo mi be huwa he waa yu na.
9 Waa erenasiyo, wa tonu ma wa sɛnuma, mi ha'iri mi bun na: tinaa, wosonuu, a biyo wa sara ɛɓɛ'ɛɓɛ yɛ, yawe a wa ɓɛɛ we mi nuu woo sero, wabe dede nɛ buwiya li Deeɓenu Tansinnu haan mi.
10 Mu wo mi yira wá, a Deeɓenu ɲa ma mu; wa vasi a can mibe nɛ lara ma senuyamu, ma tereyamu; bun wanni mana.
11 Mi ɲa zun mu sese lo wa can mi nuupɛɛ a obara biyo sin maa wee cɛɛnna mi za.
12 Wa bo mi, a ɓuwɛɓuwɛ'aa mi, a yuwa mi ɓoɓoo, a mi vɛsi ma co'o nɛ lee Deeɓenu yenu, dín nɛ vo mi ma mi pa'amayamu bɛnu dinu bena ma libe mite ɓuwaɓuwamu bena.
13 A bun na wa mi waa bara'ari Deeɓenu tunmasan, bari biyowo mi ɲa han Deeɓenu wara nɛ wa can aa cira miyan, mi ɓɛɛ wo han ma nucoza ɲusiīnnu wara, a mi huwa caan han puwa, a heya wɛ ma biyo a han dede, han Deeɓenu wara nɛ sɛ tonu bá nɛ lara mu siyaan.
14 Waa erenasiyo, mibe nɛ a li Deeɓenu egilizira lo Kirisita Yesuu nɛ mi li Zude tuūn, mi huwa so bá co'o, bari mi saa mi tunsiyo yɛrɛyɛrɛ nu wá, a obara biyo sin ɓabe saara ɓa Zuwifera nu wá.
15 A bá Zuwifera so ɓo lo Ɲuso Yesu ma li Deeɓenu ɲucanna, a ɓabe ɲi'oriyo wa, ɓa be ɓɛɛ sin Deeɓenu na, a ɓa ma ɓa nucoza wure mi ze'uu!
16 Ɓa mi waa saa wa a wa woro ma ɓa nibiyan, a bá ɓɛɛ ca yi isi, a we ni nɛ tun mi be'uwe na. Harewo, mu veni li Deeɓenu sinlee yu ɓaa.
17 Wa erenasiyo, mu yi a wabe anni le, wabe a ni nɛ ma mi ɛɛna wɛ na wozomazaɲu wa yira se, yi ɓɛɛ a bun wa bonu bo wɛ wa sa! A biyo wá yɛ, wa yira ho a mi mi wá, a haan biyo mi ponu mi waa ɓuwera wá.
18 Ma bun, wa ya we co a vɛ tuwifuwa mi se, mɛ anni ɓɛɛ lo nuu, mɛ Poli co mu cuwe, a yu cuwaɲu, a Sitani saara wa.
19 Wa Ɲuso Yesu yireē, lo ɓuwezeso, a wii bá a wa sinciri, wa sinwɛɛnu ma wa yenu? Sinna ɓɛɛ a mibe muso le?
20 Oo, a mibe a wa yenu ma wa sinwɛɛnu.
31 Ma bun, wa muɲuwan saa, a wa lo mu suwanni a wa ɛsi Atɛneē wa dee.
2 A waa tuwo waa ereso Timote nɛ ma Deeɓenu a toosɛroɓara lo Kirisita Tansinnu bee a vara mi wá. Wa tuwo hó mi se, a lo vɛɛ we'a mi fɛsi, a be mi ziya ma biyo mi lana cunu ɛn na;
3 a li wɛɛrɛwo ɲin'uwe ɓɛɛ co yi mi nuu woo yi'iya'a. A mibe mite zun mu lo a bun a wa ɲuɓuweerobe!
4 Biyowo wa ɛnna mi se, wa we mi waa bara mu lo wa mi ɲin'uwe wá; a bun mu ɲutura yɛ, mi ɲa zun bun.
5 A bun na biyowo un ɓɛɛ hini he mu yi, un tuwo Timote a lo vɛɛ lee mi unpa, a sɛɛrɛ mi lana be, bari a biyo mu we a un bonu biya lo unwanniye lo nisuuro ɓɛɛ yu mi suwo do be'uwee a yeremana wa tonu wure wora ɓuwe'ee!
6 A Timote lo mi se a arona aa ciyo yɛ, a biyo wa ɲa lo se a cira mi lana, mi waminu ma biyo mi bonu bora wa wá, a yira ho a mi wa yira ma yira a obara biyo sin ɲa a wabe; hó a tantete.
7 Ma bun wa erenasiyo, hare a sɛnumana ma ɲin'uwera mi wa wá, mi lana be nɛ wa ɲa wiya wa siyan.
8 Wɛɛrɛ wa we'aa hɛ'iyado, bari mi caa lo Ɲuso na muwɛnmuwɛn.
9 A webe wa we a maa bara'ari Deeɓenu mi bena sa! Tiyan, a maa ya zenina han zanma'aa wure nɛ wa yu zanma'aa mi bena libe Deeɓenu mitena waa!
10 Tinaa, wosonuu wa wee fara diyo, aa ɓoɓori li, a li nɛ a wa bini mi mi wá, yawe a biyo yi pan ɲan'aan mi lana a wa tii bun ɲu han mi.
11 Ɓuwɛyoo, a waa Maa Deeɓenu mitena ma wa Ɲuso Yesu be wa wantete wá a yi ciira mi se!
12 Ɓuwɛyoo, a lo Ɲuso be mi ziya, a mi ma wɛ waminu de wá, a li bɛbɛ cii ɓa nucoza wure na, a dín waminu so lewɛ ma diyo wabe wara mibe;
13 yawe a dín waminu so fi mi siyan na, a we han parapara ma waa Maa Deeɓenu senuyamu biyo zeso wa Ɲuso Yesu yi ɓuwee ma mi nisiya wure!
41 Mu veni, waa erenasiyo, wa fara mu mi se, a yuwa mi wa Ɲuso Yesu Kirisita bena, lo biyo mi tawɛ a mi we, a mi be we sinna Deeɓenu na; lo a bun mi de'iya na wa se; bun we, mi pin de'oro!
2 Mu ziyaberobe tannu nɛ wa do haan mi, a nɛ lo wa Ɲuso Yesu Kirisita se, mi zun bun ciriyo.
3 Biyo Deeɓenu miniya na, bun a mi sɛɛnaciinu; bun we mi para ara'omu na.
4 A mi nuu wo nuu zuun ura mi suraa na, a we nisenu ma huwara.
5 A nuu woo ɓɛɛ co de mite si ara'omu nuu a obara biyo sin ɓa lanapinna wee wera mu.
6 Li duwayi beraa, a mi nuu woo ɓɛɛ co di wurasin a ɲɛnɛ'ɛn mi ereso: a lo Ɲuso faa'a bun bera so wure tiyan; wa winuu ya bara mu vo, a heniya mu haan mi!
7 A wa sɛɛnaciinu bena Deeɓenu vo wa dɛ, a ɓɛɛ co a na'uwan!
8 Bun we, nuu nɛ yi pan li aranirobe na; ɓɛɛ a nucoro ho pan na dɛ; a Deeɓenu, dín nɛ ɲa haan mi ma mi Ha'iri-Senu.
9 Mu yi a li nuzoonu waminu be, cunnu ɓɛɛ hini mana a nuu too miyan bun bena, bari mibe mite yu bun aranirobe so vo Deeɓenu se, lo mi waa wɛ;
10 a a bun mi yɛrɛ ɲa du hiya wá, a mi waa tiiɲu mi ma mi erenasiyo wure azaā li Maseduwani tunzo wuree. Hare ma bun, waa erenasiyo, wa heeni mi siyan a pin ciizo;
11 yawe a mi ɛn hɛraa ma wɛ, a bun we yenuna be mi se, a po bun, a nuupɛɛ baaba biyo yi cira lo mu na, a sɛ tonu ma mi buware, a obara biyo sin wa we bora mi ziya ma mu.
12 Bun wure ɲu a mi vɛsi ma huwarayamu mi ma ɓa nibiyan aza; a mi ɲusero ɓɛɛ co we nibinu woo sero.
13 Wa erenasiyo, yi a biyo cira ɓa nuhuwora be mu, wa ɓɛɛ miniya a mi we bura bun se; bun we, mi siyan ɓɛɛ co vɛ a obara ɓa ni nɛ á, nɛ sinciri mana mu!
14 Mu boo, wa yi lara lo Yesu huru, lo a lo viya, to wa ɲa laa lo lo Yesu so lahuramaa, Deeɓenu aa aroni bá nɛ wure huru ma lo yenu, a ɓa ma lo paari ɓuwee.
15 Dɛ biyo, wa da de ho tannu nɛ yɛ han mi lo Ɲuso ɲu na: wabe niviya nɛ asi ho lo Ɲuso aroɓuweenu, wabe ɓɛɛ ceceni bá nɛ dumasi li humuu mu vo!
16 A miniwarobe le, ɓa anzera ɲuso ni'ere ɲinsan, li Deeɓenu buwannu huwin, a bun wo so, lo Ɲuso mite le ho waa a lii, a to bá nɛ huru mu lo Kirisitaa aa vee miyɛɛ.
17 Bun bɛnɛ to wabe niviya nɛ ya a bin ma ɓa wure paari huweni yoora han duduwoo, a yoo sinna lo Ɲuso waa ho pinpiyaan; ma bun to wa ma lo Ɲuso ɛn wɛɛ tuwite!
18 Mi wee de wɛ siyan ma han wara so!
51 Mu yi a li wa'ati ma li pafonu nɛ mu wee, a nuu too be bun a dɛ nɛ miyan bun cunnu mana.
2 Dɛɛ, mibe wure zun mu ciriyo lo lo Ɲuso wozomɛ cii vin waa a obara anro ɓuwerobe be sin ho tinaa.
3 Biyowo ɓa ni yi tɛ lo: «A Hɛra te, baasi woo! A dín wa'ati soo, ɓa yirima'oro, a obara biyo sin ho siyanvɛɛ wee tera lo hantero ɲu, a bun sin li yaamɛ tera ɓa ɲuu, a to diyowoo ɓɛɛ na ɓa vuu.
4 A mu yi a mibe nɛ a waa erenasiyo, mibe ɓɛɛ mana tiɓiyo a nɛ nɛ libe wozomɛ nɛ yɛ aa vin miyan a obara anro.
5 Mibe wure a omu za, a vɛsi ho wosonuu. Wa ɓɛɛ a tinaa za, wa ɓɛɛ a tiɓirusiyo.
6 Bun we wa yi to teeda a obara ɓa ni nɛ á, a wa ɛndɛɛ a zuun fi wate na.
7 Bá nɛ da mu, a ho tinaa bá wee da, a bá nɛ eeri mite ma ɲa, a ho tinaa bá wee eri mite.
8 A yi a wabe nɛ a li wosonuu za, wa zuun fi wate na, wa zin ho lana ma li waminu sudere'e wa wá, a ci mu isirobe sinciri hinfiro'oonɛ.
9 Deeɓenu ɓɛɛ co daanna wa a hora mi sinlee uwe, a yawe a mu isirobe we wa ta wa Ɲuso Yesu Kirisita lahurama.
10 Hó huru wabe bena, yawe, mu a wa mi wa yira na loo, mu a wa toduma loo, a wa paari a ɛndɛɛ ma lo.
11 Ma bun, mi wee heeni wɛ siyan, a nɛ pa'a wɛ na, a obara biyo sin mi wiinu mi waa wera mu.
12 Waa erenasiyo, wa fara mi, a bá nɛ sɛ ho tonu mi siīn, a nɛ wee heca mi waa, aa ɓuwasa miyan lo Ɲuso tannu wá, a mi wee anmi bá.
13 Mi anmi ɓa ma tete, a cɛɛn ɓa ma waminu ɓa tonu bena. Mi ɛsi wɛ se ma hɛra!
14 Waa erenasiyo, wa heeni biyo miyan: bá nɛ vɛsi buna'inbuna'in mu, mi ɓuwasa bá na; bá nɛ uwariyo mu, mi ɓuwɛɓuwɛ'a bá; bá nɛ hun mi yɛrɛ na, mi seri bá; a mi yi muɲu ɓa wure dannuu.
15 Mi urasi mite a nuu woo ɓɛɛ co saara omu ma omu. A mu a mibe wɛ na loo, mu a mi ma ɓa ni nɛ á wɛ na loo, mi piri'a a we tetemu ma ɓa wure.
16 Mi zanma'aa tuwite,
17 Mi ɓɛɛ co tan faralo na,
18 Mu tin ya a be nɛ mu sin, mi de nu'unnu; bari a bun a Deeɓenu sa'o mi bena Yesu Kirisita lahuramaa.
19 Mi ɓɛɛ co duwini li Ha'iri-Senu!
20 Mi ɓɛɛ co de zuwa li Deeɓenu ɲucanna wara na;
21 mi ciri be wo be, a biyo yi se mu, mi fi bun na.
22 Mi fe soɓi a mi ɓɛɛ co de mite omu si woo!
23 Ɓuwɛyoo a li Deeɓenu hɛraso mitena sɛɛ mi cii parapara; a mi nuco'uwiyamu wure, li ha'iri, li mɛnɛ'ɛn, ma han suraa we be nɛ paara bosi se, a fɛɛn woo mana na wa Ɲuso Yesu Kirisita ɓuwezeso.
24 Dín nɛ vo mi a tan'ereso, a dín mite ɲa we mu!
25 Waa erenasiyo, mi wee fara han!
26 Mi tɛɛ waa erenasiyo wure na ma cuwɛncuwɛnnirobe siya.
27 Un yuwa mi ɓoɓo, lo Ɲuso bena, a hobe vanlo nɛ yɛ we diyo nɛ ara han waa erenasiyo wure.
28 A wa Ɲuso Yesu Kirisita we tiyan ma mi! -
Poli vanlo ɲuniso nɛ tuwa na Tesalonikesiyo na
11 A mɛ Poli ma Silivɛn ma Timote tuwa biyo yɛ na waa Deeɓenu ma wa Ɲuso Yesu Kirisita egilizi nɛ mi Tesalonikee na:
2 A waa Maa Deeɓenu ma wa Ɲuso Yesu Kirisita we tiyan ma mi, a han mi ma hɛra
3 Waa erenasiyo, mu heya, a mu ɲa tawɛ a wa bara'ari Deeɓenu tumasaan mi bena; a biyo mi lana pa'a mi waa de wá, a li waminu nɛ mi wure sora wɛ mi waa bu'u.
4 A bun na wa mi waa woro mi be ma han'an li Deeɓenu egilizira; a biyo hare a mi mi sɛnuma ma ɲin'uwee mi ɲamico, a mi cucaa ho lana na.
5 Bun dɛri zeni lo Deeɓenu iri terena, bari mu a be nɛ aa muwin mi wá lo li Deeɓenu pa'amayamu nɛ bena mi mi waa sɛ, lo mi siya mite li bena yu biyo.
6 Deeɓenu se mu terena; a bá nɛ mi waa de sinvɛɛ miyan, a li de sinvɛɛ bá na a wera ɓa saara.
7 A mu yi a mibe nɛ fiyan lo mu, li nɛ vunurobe mibe ma wabe na biyo zeze lo Ɲuso Yesu ɲu yi lo ma ɓuwee ma mi anzera pɛ'ɛsiyo,
8 nɛ danhoro do fo. A to bun zeze bá lanapinna, a nɛ ansaan wa Ɲuso Yesu Tansinnu na, li ciiri bá yireē.
9 Ɓa yireeciirinu aa we ɓa hara'inu bu'ubu'u. Ɓa sun ɓɛɛ sɛ sura lo Ɲuso ma lo pa'a ɓuwaɓuwamu fiyoo.
10 Bun zeze lo yi ɓuwee a aa yi yenu mi nisiya waa ma bá nɛ wure laara laa mu waa, to mibe ɲa muso ɛn bin, bari mi lara wa sɛrɛyamu na.
11 A bun na wa wee fara han mi tunmasaan. Wa we bun yawe a waa Deeɓenu we tiyan ma mi, a ho sii nɛ bena li vo mi, a mi we ni nɛ tawɛ ma hó. Wa ɲa fara diyo a li yicematetiya wure, libe mite tetemu ma mibe lana tonu nɛ sa bena, a li tii han ɲu han mi;
12 yawe a wa Ɲuso Yesu yenu de wá mibe bena, a mu yɛrɛ ɲa we mibe yenu, a heya wɛ ma waa Deeɓenu, wa Ɲuso Yesu Kirisita sanmu.
21 Waa erenasiyo, mu yi a biyo cira wa Ɲuso Yesu Kirisita aroɓuweenu ma biyo wabe ferawɛ lo se, a beɲu'ere wa fara mi se:
2 Mi ɓɛɛ co de mite si a ɓa piripara ha'ire wurasin a beeri buwe ma mi uwi yimilo wurasin wara, wurasin vanlo nɛ na miyan, a nɛ yi zeni lo lo Ɲuso wozomɛ anniya vo!
3 Mi yi co nɛ a nuu woo yi mi viri ma bun sin diyowoo; bari mu we waziɓi a ɓa ni pin tiyan na ve, a lo nucosumɛ, mu hara'irobe nuu ɓuwee ve.
4 Lo a li ze'u naso, a tinsinu wo tinsinu ma be wo be nɛ ɓa nucoza han, lo suwanni mite bun wure na, a lo hɛ mi siīn hare yoo ɛsi li Deeɓenu ɓuwanirozuun, a yɛrɛ we mite a obara mi a li Deeɓenu.
5 Mi ha'iri ɓɛɛ mana mu wa, lo un we bara biyo yɛ haan mi a un mi mi se le?
6 A wɛɛrɛ, biyo hò lo ɲu, a na lo ɓɛɛ zeni mite mi wa'ati bɛnɛ, mi zun bun sese;
7 bari ma sɛsɛmu, mu oomu dɛri mi waa sɛ mi saa. A biyo hò lo ɲu yi cɛrɛliyo mɛnɛɛ, to lo waa fuwa wure aa zeze.
8 Dín wo so to lo nucosumɛ zeni mite wure, a wa Ɲuso Yesu yi lo pɛɛ lee bin ma mi ɲuɓo pinpiyan, aa cin'a lo mi ɓuweezeso ɓuwaɓuwamu.
9 Lo nucosumɛ ɓuwee ma Sitani pa'a, a lo we hanmarobera, miniwalobera ma ɲuɓuwɛrobera nɛ a piriyiri.
10 Lo aa suu mu yiralerobera si pɛɛ a de ɓa ni na, a bun yaa bá nɛ hi mu ɲu'uwe, bari ɓa ɓɛɛ yu ho tiyan waminu fu na nɛ da isi ɓa.
11 Bun bena Deeɓenu tuwo viyanro se a lii so ɓa, a nɛ ɲa ɓa a ɓa laa saɓiya na.
12 Ma bun, to bá nɛ ɓɛɛ lara ho tiyan na iri wo mite vo, a biyo ɓa i wo mu oomu ma pɛrɛmu be.
13 A mu yi a wabe uwanni, waa erenasiyo nɛ be sin lo Ɲuso na, wabe tawɛ a bara'ari Deeɓenu tunmasan mi bena, bari Deeɓenu leena wa hare mu hiyaɓuwɛ mu isirobe bena li Ha'iri sɛɛnaciirobe ma ho tiyan lana lahuramaa.
14 A bun ɲa a mi venu ɲu li se; li vo mi ma wabe Tansinnu buwerobe yawe a mi yi wa Ɲuso Yesu Kirisita ɓuwaɓuwamu.
15 Bun we, waa erenasiyo, mi yɛrɛ cɛ muwɛnmuwɛn dɛ! Biyo wure mi ɲa wa se, mu a ɲu ma ɲu loo, mu a vanlo nɛ tuweniya loo, mi fi bun na sese.
16 A wa Ɲuso Yesu Kirisita mite ma waa Maa Deeɓenu nɛ waana wa, a nɛ wo tiyan ma wa, a do wa siyan fuwaa bin, a na sinciri tete waa,
17 a bá ɓuwɛɓuwɛ'a mi, a heeni mi siyan, a nɛ pa'a miyan a mi wera wema tetiya wo wema tetiya; a worola wara tetiya wo wara tetiya.
31 Bun wure wá, waa erenasiyo, mi wee fara han wa, a lo Ɲuso wara bɛbɛ, a han yi yenu a obara biyo sin a mu mibe se;
2 a fara yawe a Deeɓenu fe wa ɓa ara'oni ma ɓa nucosuma na, bari ɓa nucoza wure ɓɛɛ a ni nɛ lara.
3 A mu yi a lo Ɲuso, hó a tan'ereso, lo we'a mi fɛsi, a lo urasi mi lo Híyó na.
4 Wa aɓaa lo Ɲuso na a bora wa bonu mi wá, lo biyo wa lo mi we, lo mi wo bun, a mi ɲa pan we mu.
5 A lo Ɲuso fi mi siyan na li Deeɓenu waminu ma lo Kirisita muɲu wan wá.
6 Waa erenasiyo, wa heeni mu han mi wa Ɲuso Yesu Kirisita yenu na, lo nuu nɛ mu mi siīn yi vɛsi buna'inbuna'in; a nɛ manu ta biyo wa dariyo a wee we na a nɛ mi yu wabe se, a mi cun hó desi.
7 Mibe mite zun biyo mi da sera wabe co'o; a biyo wa ɓɛɛ wo buna'inbuna'in be diyowoo biyowo wa ɛnna mi siīn.
8 Wa ɓɛɛ du nuuwoo dirobe ho fuu wá; tinaa wosonuu biyo heya, wa sa ma ɲinco; bun wure yawe a wa ɓɛɛ we mi nuuwoo ɲusero.
9 Ɓɛɛ co a wa ɓɛɛ ya tawɛ ma mu uwe! A wa wo wate ma zenirobe mi se nɛ mi da se co'o.
10 Dɛɛ biyowo wa ɛnna mi se, wa ya wee heeni mu wa yɛrɛ na lo: «lɛ yi ɓɛɛ sɛ, a lo muso ɓɛɛ co di».
11 A wa pan mi waa ɲi lo tuwan mi siīn mi waa vɛsi buna'inbuna'in, lo saani a ɓa sɛ tonu a ɓa pɛpɛ ɓuwe'ee.
12 Wa fara mu bá ni so se, a wa heeni mu han ɓa ma wa Ɲuso Yesu Kirisita yenu, lo ɓa sɛ tonu hɛraa, a wee di mi fɛnumaa.
13 A mu yi a mibe uwanni, waa erenasiyo, mibe baaba a mi ɓɛɛ co sɛ tetemu wenu se!
14 Mu aranirobe nɛ wa na miyan hobe vanlo nɛ yɛɛ, ɓuwiso yi ɓɛɛ fi bun na, a mi pɛ lo be sese, a mi sɛɛ lo desi, a lo yi nuwaa.
15 Un ɓɛɛ co lo mi see lo ma ze'uyamu uwe; a mi wee ɓuwasa laa a obara mii ereso.
16 Ɓuwɛyoo, a li Deeɓenu hɛraso mite han mi ma hɛra wo ma wo ma co'o pɛɛ! A lo Ɲuso ɛn mi wure se!
17 Mu tɛɛrobe nɛ yɛ a mɛ Poli untena nu toorobe. A bun a un nucaa un vanle wure nɛ un tuwaa.
18 A wa Ɲuso Yesu Kirisita duɓa han mi wure. -