Vanlo nɛ Zake tuwa
11 Mɛ Zake nɛ a Deeɓenu ma Ɲuso Yesu Kirisita tosɛ, un tɛɛ ɓa Deeɓenu ni wure nɛ yara'aa ho dimiɲa wure na.
2 Waa erenasiyo, hare a sɛnuma si wo si tin ya yi mi, mi fi mi siyan na, a mi zanwinni'a.
3 Bari mi zun lo han sɛnuma a mi lana tannirobe, a a bun nɛ muɲu miyan.
4 Mi baba a mi muɲu tii mi tonu ɲu yawe a mi ɲuti, a diyo ɓɛɛ co ɲan'an mi.
5 Nu nɛ yi mi mi siin, a zuunrobe yi ɓɛɛ mana a lo fara Deeɓenu na, a lii nɛ mu la, bari Deeɓenu nu hɛɛna, a li han nuu wo nuu ma mu, a li ɓɛɛ suun nuu wo.
6 Lo naso tawɛ a fara ma lana, a lo yi co si'a wo, bari nuu nɛ yi si'a zan obara mu zenuɲuu uwo nɛ pinpiyan see cunde ma feni wo feni.
7 Ho naso si yi co dɛ mi ha'iri be, a pɛ o mi yi be lo Ɲuso se.
8 Lo nucoro so a siyanɲuso, a ɓɛɛ zin tan'ere wa be diyo woo.
9 Lo lanaso nɛ a banbanso tawɛ a zanwinni'a biyo Deeɓenu huweni lo bena,
10 a lo lanaso naforoso tawɛ a zanwinni'a biyo Deeɓenu liriyo lo bena, bari lo aa anni a obara ɲii punilo.
11 Li wosonu hurumu sumɛ hee mi ɲi a mu punilo mami aa zi, a to mu do'obiyo fo mite biyo. A bun sin lo naforoso aa mamina mi wemaa.
12 Lo nucoro nɛ ɲinmico han sɛnumaa a ɲusinuso. Lo yi zeniya mi baare ma bun vo, to lo yi ho sii ɲubɛɛnɛ nɛ Deeɓenu dora mi ɲu haan ba nɛ yi wa Li.
13 Suurobe yi bo nu nɛ na, a lo naso yi co bara a Deeɓenu mi waa suu mi, bari Deeɓenu tunna a be'uwe, a li ɓɛɛ suu nuu wo.
14 A nuupɛɛ yɛrɛ ponu sumɛ be ma se lo aa suu lo.
15 Li ponu sumɛ yi ɲanna zo siin, to li te be'uwe, a mu be'uwe yi yu mi ɲu, to mu de humu.
16 Waa erenasiyo nɛ un wa ma tete, mi yi co viri mi yɛrɛ.
17 Be siya pɛɛ, hanmu nɛ ɲutuu pɛɛ, yo lo ho waa ho omu wure Naso se, ho nɛ a lo Maa, nɛ di'odi'o, a ɲa ɓɛɛ yerema.
18 Li naa ho sii nɛ ɓɛɛ ve wa ma mi tiyan wara li yɛrɛ sa'o bena, yawe a wabe ɛɛn li daanrobe wure ɲuu.
19 Waa erenasiyo nɛ be sin na haare, mi zun a nuupɛɛ tawɛ a lo we ɲuvantɛtɛ, a lo ɲa zuun mi dɛrɛmi ma mi sin finu na.
20 A biyo ɓɛɛ a ma sinlele, a lo nucoro tiira Deeɓenu sa'o ɲu.
21 A bun na mi para oomu pɛɛ, ma sumɛmu wure na, a mi ɲi han wara nɛ zan mi sinlee, bari a hán a hɛn da isi mi mɛnɛ'ɛnle.
22 Mi wee we biyo Deeɓenu bara han mi, a mi yi co nɛ a mu we ɲuvantɛtɛ mi se midee, yi a bun to mi ɛnnɛ viri mite.
23 Bari nuu nɛ ɲi han Deeɓenu wara, a lo ɓɛɛ we han, to ho zan obara nu nɛ diya duɓalee a maa mi wafonu,
24 a lo yi anniya, hó ciyo soo, to lo cansan mi wafonu nɛ lo ya diya ma.
25 A lɛɛ yi ciri ho tuwa nɛ ɲutu mu, a nɛ huwaraliyo wa, a mu yi wo a lo caa huwa ma mi siin wure, a lo yi ɓɛɛ tɛtɛ mi ɲuvanle huwa midee, a ɓɛɛ cansan huwa, bun bɛnɛ a lo yi fi huwa, to Deeɓenu duɓaa han ho naso mi vɛsirobe wuree.
26 Lɛ yi ce'o mi a lanaso, a lo yi ɓɛɛ zun mi dɛrɛmi finu na, to lo e'a mite a lo lana ɓɛɛ ɲiyan diyo woo han lo.
27 Ho Deeɓenu wan tete a nɛ cuu nɛ Deeɓenu lo Maa yatiyo a huwɛ yɛ: de ce'u ɓa himile ma ɓa hanna nɛ bara huruu mu na ɓa sɛnumaa, a o ɲa urasi ote han wema'uwe si wo si nɛ mi ho dimiɲa na.
21 Waa erenasiyo, mi yi co see suwaniyamu a de ho lana, huwɛ wa yu ho ɓuwaɓuwamu Ɲuso, Yesu Kirisita se
2 Mi ya yi dɛɛ a nu nɛ zan se, a sannu nicifiriwebiru mi nuɓɛroō ma bafoni nɛ se, aa zoo mi siin, a banbanso nɛ zan suɓuwa ɲa muso aa zo bin.
3 Mi yi lo lo canma-siya so na: «Uwe dɛ li a'onu nɛ, li ɛsi a o para.» A lo banbanso, mi ma lo ho ziin mi caa wa, bun mana lo aa ii ɛsi li tuūn,
4 Bun san ɓɛɛ a nicece le? A mi ɓɛɛ a iriwera nɛ leerobe oora le?
5 Waa erenasiyo nɛ be he na, mi tɛtɛ mi ɲuvanle. Deeɓenu wɛ'aa hobe dimiɲa nɛ yɛ banbannasiyo, yawe a ɓa we nafonisiyo ho lanaa; a ɓabe a Deeɓenu pa'amayamu ɛndira, dín nɛ li dora mi haan ba nɛ wa li.
6 A mibe bana ɲii ɓa banbannasiyo. Ɓɛɛ a ɓa nafonisiyo mi waa ɲimuwin mi a vɛsi mi vɛɛ irila le?
7 Ɓɛɛ a ɓabe mi wa yaari li yeesenu nɛ bo mi wa le?
8 Tiyan, mi zeni a mi a nitetiya, a mi yi tii ho pa'amayamu tuwa ɲu, a heya ma biyo mu tuwara han Deeɓenu waraa, lo o waa o niban a o bara o yɛrɛ be sin.
9 Mi anni yi lee ɓa ni wɛɛ, to mi we be'uwe, a to mi to ho tuwa tɛ'ɛɛ.
10 Bari nuu nɛ yi fi ho tuwa wure na, a lo yi do'o de'ere wa, to lo do'o han wuree.
11 A biyo dín nɛ lo o yi co we dara'oroyamu, a dín ɲa lo o yi co ɓuwe nuu. O yi ɓɛɛ we dara'oroyamu, a o yi ɓo nuu, to o do oo ho tuwa wa.
12 A mi wara ma mi wema zeni lo mi a nii nɛ aa iri ma ho tuwa nɛ na ho huwarayamu.
13 Bari Deeɓenu ɓɛɛ ma'ari nu nɛ ɓɛɛ zun ma'ari na. A nuu nɛ zun ma'ari, ho ɓɛɛ zaan ho iri.
14 Waa erenasiyo, a webe mu ɲiyan han nuu a lo bara: «Ho lana mi un se, a wema yi ɓɛɛ mana huwa. Mibe pa obara ho lana so sin isi nuu le?
15 Waa ereso wurasin waa haminu yi hɛɛ mi biyan, a ɓa yi ɓɛɛ yu mi wo ma wo dirobe,
16 a uwe yi pan bara han lo: «yi ma hɛra, a nibobure le aa, a o yi o ɲudiyo ma o pɛru.» A uwe ote ɲa ya we lo nibobure yi, to bun ura mi le?
17 Bun ma ho lana a de'ere. Ho wema yi ɓɛɛ mana to ho huruu mite.
18 Deso bara lo: «Uwe ɓɛɛ lo o lara le? Mɛ muso lara a un wema a mu sɛnɛ. Maa zeni ni ma ho lana nɛ wema ɓɛɛ mana. Mu yi a mɛ, a mɛ wema ma zeni un lana.»
19 O lara lo a Deeɓenu de'ere mide mi mu. Bun se. Hare ɓa duwaduwariyo diyo a ɓa zanna, aa zɛ.
20 Dɛɛdɛɛ, o ɓɛɛ zun a lana nɛ wema ɓɛɛ mana a lana huwi le?
21 Abarahamu nɛ a waa maadɛn ɓɛɛ yu tereyamu ma han wema biyowo lo wo mi zo ma sara'a li sara'awele wa le?
22 O ɓɛɛ maa mu le? Lo lana ma lo wema bo wɛ na. Lo wema tiyo lo lana ɲu.
23 Ma bun sin, biyo han Deeɓenu wara baraa ɲutuu: Abarahamu lara Deeɓenu na a bun bena Deeɓenu yatiyo lo wora niterenɛ, a lo voo ma Deeɓenu yirā.
24 Mi maa zun lo nucoro tereyamu aa le lo wemaa, a ɓɛɛ a lo lana midee.
25 A bun ɲa a Rahabu nɛ a lo ɲààmūhan be. Lo we yu tereyamu Deeɓenu waa ma mi wema, biyowo lo we laariyo ɓa Isira'ɛli ni be'urasila, a ciyan bo wanbinu wa.
26 Nucoro mu'ɛnnu yi lo, to lo a nuhuwo, a bun muso a ho lana nɛ wema ɓɛɛ mana; hó a lana huwi.
31 Waa erenasiyo, a nicururu mi siin ɓɛɛ co we aranina. Mi zun lo Deeɓenu iri aa we ɲii wabe aranina wa, a po ɓa nii nɛ a.
2 Viyanlo wee yi wa nuupɛɛ ma be cururu. Nuu nɛ yi ɓɛɛ de e ma mi wara, to ho nuu nɛ ɲutuu, a da mi suraa wure oroli.
3 O yi do arafi coo ɲuɓoō aa vɛra lo, to o da lo be.
4 Mi ɲa muso dɛɛ han muwa bere: ho pinpiyan ma mi pa'a wure ɓɛɛ na a han pɛra ɓɛɛ tereniya han, aa vɛra mi sa'o ɛnle ma han pɛrosinza-ɓuwiza.
5 Ma bun sin, li dɛrɛmi a cinciin han suraa, a li ɓuwani mite ma be beriya. Mi zun a danzo ɓuwizo da mufuwa benu aa zɛɛ.
6 Li dɛrɛmi ɲa zan a obara dan, li a be'uwe dimiɲa nɛ bosi wa suraa siin, nɛ na'uwanni han wure. Ho dan nɛ li siiri wee zɛɛ biyo mi wa nucoroyamuu wa sii wozoma wuree. Li dɛrɛmi mite su ma yaharama dan.
7 Yuwo ɓɛɛ mana a lo nucoro ɓɛɛ da be: ɓa danbiya loo, ɓa ɲuɓuweera loo, ɓa tunbiya loo, ɓa ɲuubiya loo. Lo see ta ɓa wure wa.
8 A mu yi a li dɛrɛmi, nuu wo ɓɛɛ da dín be. Li a diyo sumɛ nɛ nuu ɓɛɛ oroli yi. Li su ma humu suwo.
9 A ma libe wa wee ɓuwanina waa Maa Deeɓenu, a a ma libe wa ɲa wee da'ara ɓa nucoza nɛ Deeɓenu daanna mi yɛrɛ yaa.
10 A li ɲuɓo'ere ho da'a wara ma ho duɓa wara wee lera le? Bun ɓɛɛ tawɛ, waa erenasiyo.
11 Ɲu'uwe ma ɲusiyan da le ma li buwi de'ere ɲuɓo le?
12 Waa erenasiyo, co'onu ɓɛɛ da hɛ va, a ɲinnu ɓɛɛ da hɛ co'onu. Ma bun sin, zaro ɓɛɛ luwo we ɲuroɲuu.
13 A wii naso mi mibe siin nɛ zuunrobe ma ha'iri mi? A lo naso zeni mu ma mi wema ma vɛsirobe co'o nɛ se, a lo liiri mite si a ɲa we zuunrobeso.
14 A ɲɛni ma yi'unmu yi mi mi siyaan, mi ɓɛɛ co ɓuwani mite, a mi ɓɛɛ co haa saɓiya ho tiyan ɲu na.
15 Bun bezuunle so ɓɛɛ lo ho waa. A li tuūn mu lo, a mu a ho dimiɲa bezuunle nɛ lo Sitani se.
16 Bari he ɲɛni ma padeyamu ha'iri yi mi, to ɲu'anmirobe ma oomu si wo si ɲa mi bin.
17 A mu yi a mu zuunrobe nɛ lo ho waa, bun a besiya ve, lo naso a hɛraso, nu nɛ waawi, lo tɛ ho tiyan na fuwafuwa, lo si ma tetemu a lo zeni wematetiya. Lo nicece ma ɓɛɛ mana a le'a ni wɛɛ. Lo ɓɛɛ nisin'eciyan.
18 A hɛraa tetemu wee le, a ɓa hɛra wera yi ho aa wera mi cunnu.
41 Han fuwo ma ho ɲɛn'ɛn lo ma we a zoora mi azaā? A mi ponu'uwe wee sɛ ho suwa so mi siyaan.
2 Biyowo mi yi miniya a yi bedeeso, a mi yi ɓɛɛ yi mu, to mi winnu mi mu se a ɓuwe nuu. A bedeeso ponu yi ɓuwe mi, a mi yi ɓɛɛ yi bun, to mi wanni wɛ a ɲa fi ma wɛ. Mi ɓɛɛ da yi biyo mi miniya na bari mi ɓɛɛ wee fara mu Deeɓenu na.
3 Mi fara a mi ɓɛɛ yi, bari mi ɓɛɛ zun faranu. Mi wee fara be nɛ mi leera mi ponu'uwe.
4 Dara'orola, mi ɓɛɛ zun a ho dimiɲa waminu a Deeɓenu ze'u le? Nuu nɛ yi mi mu se a lo we ho dimiɲa yirā, to ho naso we mite ma Deeɓenu ze'uso.
5 Mi yi co pɛ obara a ɓuwe'ee na han Deeɓenu wara wuraa biyo yɛ: «Li siin nɛ Deeɓenu do waa su ma ponu bera nɛ pa'a beenu mii.»
6 A bun pan ɓɛɛ saara Deeɓenu hinɛ beenu nɛnu wa, bari han Deeɓenu wara baraa mu: «Deeɓenu pan lo duuro na, a li hinnɛ ba nɛ liiri mite si na.»
7 Bun we mi de mi taa si Deeɓenu taa. Mi pin Sitani na, a li aa luwi ɛɛ miyan.
8 Mi tii sura Deeɓenu, to Deeɓenu ma tii ɓuwe miyan. Mi sɛɛ mi nule, be'uwewera. Mi cii mi siyan, nisin'eciyan!
9 Mi we ni nɛ siyan fa'aa, mi wɛ, a mi faa miyan. Mi de zin'uwe si a mi be yoo lele; a mi zanma'aa yerema we fitinɛ.
10 Mi liiri mite si lo Ɲuso waa, a lo aa huweni mi.
11 Waa erenasiyo, mi ɓɛɛ co woro wara uwe han wɛ. Nuu nɛ yi woro wara uwe aa han mii ereso, wurasin aa iri lo, to lo woro wara uwe ho tuwa bena, wurasin lo iri ho tuwa. O yi iri ho tuwa, to o ɓɛɛ hinni a nuu nɛ fi ho tuwa na, to o a ho tuwa irilo.
12 A Deeɓenu midee naa ho tuwa a ɲa da iri. A libe midee daa isi nuu mɛnɛ'ɛn wurasin a da li tununi.
13 Mi tɛtɛ mi ɲuvanle na wɛrɛ, mibe nɛ bara: «Zɛrɛ wurasin hiro mi vɛ ho uɓuwelo nɛ yɛ siin, mi zere bin a mi duwayi aa yi wari.»
14 Mi ɓɛɛ zun biyo hiro yi mi, bari mi zan a obara hinɓiyo miinnu nɛ zinu ɓɛɛ do.
15 Mi ya tawɛ a bara lo lo Ɲuso yi ta biyo a mi midɛɛ a mii we biyo yɛ wurasin biyo yɛ sin.
16 A wɛrɛ mii duu a mii ɓuwani mite. Bun sin duunu so a besuma.
17 Nuu nɛ zun tetemu nɛ lo ya tawɛ a we, a lo yi ɓɛɛ we mu, to lo wo be'uwe.
51 Mibe nafonisiyo ma ɲa ɲi mi taa. Mi wɛ a mi cancan'asi han tuwara nɛ ɓuwee mi wa bena.
2 Mi nafoni so'uwa a sinnu caa mi bafoni.
3 Soɓuwa caa mi wari ma mi sannu. Haan soɓuwa so aa lee sɛrɛyamu mi bena, a han cɛ mi suraa a obara daan, bari mi zun wure a wa mi li wa'ati venii, a mi pan mi waa fi naforo aa fɛ.
4 Mi ɓɛɛ saaraa mi muwɛnsɛn tosɛra na. Mi ɲa ɓa wiya, a ho tannu so yoo to li Nawasi, Ho-Se-Wure Naso ɲuvanlee.
5 A pɛrɛ ma disiyan soo ɲuu mi ɛnnaa ho dimiɲa, a mi suwo'aa a obara biya nɛ piiriyo ɓa ɓuweenu bena.
6 Mi siinniya lo niterenɛ ɲu, a ɓuwo lo, a lo ɓɛɛ danna diyowo wo nɛ lera mi ɲu'o.
7 Waa erenasiyo mi ce muɲusin tuwifuwa lo Ɲuso yi bana mana. Mi dɛɛ lo vɛro: lo wee muɲu mi vɛrobe a hera ho ciirowo. Lo wee he ho wuro yɛ ma ho veni a yira mi vɛrobe cunnu.
8 Mibe muso fi mi siyan na a mi muɲu, bari lo Ɲuso ɓuweerowo suraa.
9 Waa erenasiyo, mi ɓɛɛ co hun'a wɛ wa, yawe a Deeɓenu ɓɛɛ yi mi iri. Dɛɛ, ho iri Naso mi ho zun'aān.
10 Waa erenasiyo, mi lee'a ɓa Deeɓenu ɲucanna be, ba nɛ we wuraa Deeɓenu be lo Ɲuso Deeɓenu yenu na, a mi de'e ɓa tuwara ma ɓa muɲu co'o na.
11 Ni nɛ ɲinmico aa muɲu, ba damuwan. Mi ɲa ɲa Zobe muɲu be la'ari. Mi maa mu veeni nɛ lo Ɲuso duɓaa haanna lo, bari ho su ma ma'ari ma tetemu.
12 Bun wure wa, wa erenasiyo, mi ɓɛɛ co baa ho tun na, mi ɓɛɛ co baa li waa na. Mi ɓɛɛ co baa ma barobe biyan wo. A mi bara oo, a mu yi a oo, a mi bara hee, a mu yi a hee, yawe a mi ɓɛɛ co te Deeɓenu irii.
13 Nuu mi mi siin a mi wa sɛ le? Lo fara Deeɓenu na. A nuu mi mi siin nɛ siin waa le? A lo siyo Deeɓenu ɓuwaniro lele.
14 Nuu mi mi siin a ɓɛɛ cohe le? A lo ve li egilizi nidan, a ɓa fara han lo, a buwa ɲii la lo Ɲuso yenu na.
15 Ho faralo so nɛ wo ma lana ma isi lo vanvanro. Lo Ɲuso aa han lo ma coheɓuwe, a lo yi wo be'uwe nɛ, to bun desi han lo.
16 A bun na mi wuro mi be'uwe han wɛ, a mi fara han wɛ, to mi yi coheɓuwe. Lo niterenɛ sinsuwaɓɛɛ faralo da we be nɛ ɓuwa.
17 Eli we wo nucoro a obara wabe be sin. Lo we faraa ma faralo-sonu a wuro ɓɛɛ co sin, a wuro ɓɛɛ san li tuūn tuwi zerema betiin ma pinle behoozin.
18 Bun bɛnɛ lo bana faraa, a ho wuro san a mu vɛrobe boo.
19 Waa erenasiyo, mi yinuu yi vunuwan a laara do ho tiyan si, a nibinu yi bana yu lo daɓere'aa aroniya,
20 a mi zuun biyo yɛ, lo lɛ yi aroniya be'uwewero ho wan'oo nɛ lo ya mi waa, to ho isi lo be'uwewero mɛnɛ'ɛn li humu na, a be'uwe cururu ɲa desi han lo. -