Yesu Kirisita Tansinnu nɛ Zan tuwa ZAN
11 Mayɛyɛ han Wara ɛnna, a han Wara ɛnna Deeɓenuu, a han Wara wo Deeɓenu
2 Han ɛnna Deeɓenu se
3 A hanbe we'aa mu be wure, a diyowoo ɓɛɛ mana nɛ we'aa hanbe bɛnɛ
4 A hanbee ho sii ɛnna, a ho sii wo ɓa nucoza ómū
5 Ho ómū mi waa ɲinni'a han tiɓiyoo, a han tiɓiyo ɓɛɛ fu huwa yu.
6 Deeɓenu tuwo banuu ni'ere nɛ yenu Zan.
7 Hó lo mana a we ho ómū be sɛrɛyamu, yawe a ɓa ni wure laa ma lobe nu.
8 Lobe mite ɓɛɛ wo ho ómū, a lo maa lo mana a lee ho ómū be sɛrɛyamu.
9 Han Wara wo ho ómū yɛrɛyɛrɛ, hó nɛ mana ho dimiɲa a dɛ ómū han nucoro pɛɛ.
10 Ho aa ɛnna ho dimiɲa, a hobe wo'aa ho dimiɲa, a ho dimiɲa ɓɛɛ zuunna mu.
11 Ho lo mana mii nii se, a ɓaa ni ɓɛɛ fu huwa;
12 Mu anni yi a bá nɛ wure fu huwa lée; ho na se bá na a ɓa we Deeɓenu za, biyo ɓa lara hó bena
13 a ɓa too, ɓɛɛ a a heya ma han suraa wurasin lo nucoro sa'o dɛ fuwa Deeɓenu taa.
14 Han wara so nucoro suraa, a aa asira wa siīn ma saɓere ma tiyan. Wa maa lo ɓuwaɓuwamu nɛ ziinna a obara Zo'erepe nɛ lo lo Maa se a mana ɓuwaɓuwamu.
15 Zan a mu sɛnɛ, a lo buweriyo: «A lɛ un baraa be, lo hó nɛ buba un bɛnɛ a nuu nɛ hecaa ni, bari lo ɛnna a un ɓɛɛ iin mana.
16 Wa wure zo lo lahurama, a yu saɓere ma saɓere,
17 bari a ma Moyize nu wa yura ho tuwa, a mu yi a saɓere ma tiyan a Yesu Kirisita mana bun.
18 Nuu woo ɓɛɛ in maa Deeɓenu, a li Deeɓenu Zo'erepe nɛ mi lo Maa, a hó aa zeniya lo Maa.
19 Dɛ Zan sɛrɛyamu nɛ: mu wo a ɓa Zuwifera tuwo mi sara'awera ma Levi ni tuwan a lo Yerusalɛmu, a ɓa aa diyo Zan
20 taa lo ɛnnɛ a wii? Lo zan mu, lo ɓɛɛ wanniya: «Mɛ ɓɛɛ a lo Kirisita.»
21 A ɓa diyora lo: «Ma yɛmu? Uwe a Eli le?» A lo lo: «Mɛ ɓɛɛ a hó.» «O a li Deeɓenu ɲucan le?» A lo caan ɓa lo hee'ee.
22 Bun wo so ɓa bara haan lo: «O yi a nuu nɛ o bara bun han wa, yawe a wa yi canrobe a vɛ nɛ bá nɛ tuwo wa na. A webe o yu woro o yɛrɛ bena?»
23 Lo caan ɓa: «Mɛ “a lɛ mi waa buweri li hɛnletuūn: Mi pɛrɛpɛrɛni lo Ɲuso wan,” a heya wɛ ma biyo li Deeɓenu ɲucan Ezayi muwanna mu.»
24 Bá nɛ we tuwo mu wo Fariziyɛnna.
25 A ɓa tintiyan diyora lo: «A to a webena o mi waa batize ɓa ni, a o yi ɓɛɛ a lo Kirisita, o ɓɛɛ a Eli, o ɓɛɛ a li Deeɓenu ɲucan?» A Zan caan ɓa:
26 «Mɛ anni, mɛ batize ɓa ni mu ɲuu; a ni'ere mi mi siīn nɛ mi ɓɛɛ iin zun, hó buba un bɛnɛ.
27 Mɛ ɓɛɛ yuwa yu hó na'an huwinle fuwenu na.»
28 Bun bera so wo Bɛtani lóo, ho Zurudɛn baa ɲuɓo na le, he Zan we mi waa batize ɓa ni.
29 Mu tunsaan, Zan maa Yesu nɛ lo ɓuwee lo se, a lo lo: «Dɛ Deeɓenu pezo nɛ, a hó huwe ho dimiɲa be'uwe.
30 A lɛ yɛ be un hinu wuro yɛ, lo nuu buba un bɛnɛ, a lo yɛrɛ ɲa heca ni, bari lo ɛnna mɛ waa;
31 a mɛ ɓɛɛ ya zun lo, a bun wure wá, yawe a lo yi zeni ma ɓa Isira'ɛli ni, mɛ mana a aa batize ɓa ni mu ɲuu.»
32 Zan bana wo ho sɛrɛyamu so: «Un ma a Deeɓenu Ha'iri yoo lo ho wáa a obara ma'u fɛ'o a lii cu lo wá.
33 Mu wo a mɛ ɓɛɛ ya zun lo, a li Deeɓenu nɛ tuwo ni, a un aa batize ɓa ni mu ɲuu, a dín a diyo baraa haan ni: «O yi maa nuu nɛ a li Ha'iri lo liyo wá, a lii zan, to a hó aa batize ɓa ni li Ha'iri-Senuū.
34 Un ɓɛɛ lo nuu, a mɛ Zan yira ma mu, un a mu sɛnɛ, lo a lobe a li Deeɓenu Zo.
35 Mu tunsaan, a Zan ma mi buwara niɲu ɲa lo mi ɛnle;
36 lo diya maa Yesu nɛ anni, a lo lo: «Dɛ li Deeɓenu pezo nɛ!»
37 Zan buwara niɲu ɲa han wara so, a i buwa Yesu.
38 Yesu yerema diya a ɓa du lo hiya wá, a lo baraa haan ɓa: «A webe mi piri'a?» A ɓa caan lo: «Rabi, bun ura Naso, a weso o laara?»
39 A lo caan ɓa: «Mi ɓuwee aa dɛɛ.» Ɓa i buwa lo, a ɓa vɛ ma he lo mi; a ɓa lii wààrà lo se dín wozomɛ soo. Mu wo heya ho wohaare.
40 Ɓa niɲu nɛ ɲa lo Zan wara a nɛ i buwa lo Yesu, Simu Piyɛre ɓaa ereso Andere wo bá ni'ere.
41 Lo vɛ yu mii ereso Simu miyɛɛ, a lo baraa haan hó: «Wa yu lo Mesi, bun nɛ ura Kirisita.
42 Lo hecaa lo waa vara Yesu se. Yesu yoo diya laa, a lo lo: «Uwe a Zonasi yaro Simu: ɓa wee ve o ma Sefasi, bun ura Bibiyo.»
43 Mu tunsaan, lo ɛnna mu se a vɛ Galile, a lo i yu Filipe a lo baraa haan hó: «Be mɛ na!»
44 Filipe wo Bɛtisayida ló nuu, a hó ɲa wo Andere ma Piyɛre ɓa ló.
45 Filipe vɛɛ yu Nataniyɛli a lo lo: «Wa yu hó nɛ Moyize Tuwa ma li Deeɓenu ɲucanna waraa be Nazarɛti ló nuu Yesu nɛ a Zuzɛfu yaro.»
46 A Nataniyɛli caan lo: «Betetiya daa le Nazarɛtii le?»
47 A Filipe lo: «Ɓuwee a dɛɛ.» Yesu mile ma Nataniyɛli nɛ buba, a lo lo: «Dɛ Isira'ɛli nuu corocoro nɛ, lo ɓɛɛ do ɓa diyowo si.»
48 A Nataniyɛli diyora lo: «A weso o zun ni?» A Yesu caan lo: «Saani a Filipe ve o, biyowo o ɛnna li co'onu hiyase, bun wo a mɛ yira mi aa.»
49 A Nataniyɛli tintiyan lo: «Naso, o a li Deeɓenu Zo, a uwe a ɓa Isira'ɛli ni pa'ama.»
50 A Yesu caan lo: «A biyo un ya lo un maa o li co'onu hiyase, a bun na o lara; o mi bera nɛ po biyo!
51 Ma tiyan wure, un bara mu han mi, mi aa mi a ho waa hɛɛna, a li Deeɓenu anzera mi waa yoo a ɓa lii lo Nucoro Zo wá.
21 Wozoma tiin anninu bɛnɛ, hanfisanni ɛnna Kana ló nɛ mi Galile tuūn. Yesu ɓaa naa ɛnna bin.
2 Yesu ma mi buwara ɲa we vo li hanfisanni soo
3 Wa'ati aa yu a ɓa divɛn uwiyo, a Yesu ɓaa naa baraa haan lo: «Divɛn ɓɛɛ hini mana ɓa se.»
4 Yesu caan lo: «Hannuu, a we mu yura uwe ma mɛ? Un waati ɓɛɛ iin ciyo.»
5 A ɓa naa baraa haan ɓa tosɛra: «Mi we biyo wure lo yi bara han mi.»
6 Mu wo a ɓoona behoozin mi li ɛnle so a nɛ ɓa Zuwifera wee sɛɛ mi suraa, han ɓoona so de'ere pɛɛ yibe we yi litirila bemumuwɛnnu (100).
7 Yesu baraa haan ɓa: «Mi siiri han ɓoona nɛ yɛ ma ɲuu.» A ɓa siiriyo han tuwi yoo habo.
8 A lo lo: «Mi anna wɛɛrɛ a wee vɛ nɛ mu dirobe beyiraleero na.» Aa bun ɓa wo.
9 Mu dirobe beyiraleero yoo didiyo mu ɲuu nɛ yerema a divɛn, a lo ɓɛɛ zun he hó divɛn so lora, a ɓa tosɛra nɛ ha mu ɲuu anni zuunna bin;
10 a bun wá lo vo lo hanfinbaro a baraa haan: «Ɓa ni wure wee nɛ ho divɛn tetiya ve, a bun bɛnɛ biyowo ɓa ni yi su ee, to mu zazoobe maa wee sin bun na; a uwe bana bo o divɛn tetiya si fuwa wɛrɛ.»
11 A bun wo mu ho Galile Kana lóo, Yesu hanmarobera wenu hiyaɓuwɛ. Lo zeniya mi ɓuwaɓuwamu, a lo buwara lara laa.
12 Bun bɛnɛ lo liyo Kapɛrinahumu, lo ma mi naa, mii erenasiyo ma mi buwara, a a wozomaɲu mide ɓa wo bin.
13 Ɓa Zuwifera Anniwawa sanni we suraa, a Yesu yuwa Yerusalɛmu.
14 Lo yoo yu a naanaa, para, ma'ura yɛɛra ma wariparila fa mi da'a li Deeɓenu ɓuwanirozuun.
15 Lo ma huwinle a wora fiinmɛ, a lo ɲa ɓa wure lora ho iin ma ɓa para ma ɓa nàànàà; a varana ɓa wariparila warimɛnsɛn si, suwa'a ɓa taɓalila uwa,
16 a lo baraa haan ɓa ma'uyɛɛra: «Mi i biyo wure he yɛ, mi ɓɛɛ bara mi we waa Maa zun ma cunnu.»
17 Bun wá lo buwara ha'iri liyo mu wá lo mu tuwa: «O zun be ɲan'anrobe muwan ni.»
18 Bun wo so ɓa Zuwifera baraa haan lo: «A webe hanmarobe o we zenina wa ma bun, a na o we biyo?
19 A Yesu caan ɓa: «Un teeni libe ɓuwanirozun nɛ yɛ, a wozoma tiin puwo, to un huweniya li ziinniya.»
20 A ɓa Zuwifera lo: «A zerema ɓuwiyaɲu ma behoozin ɓa wo libe Deeɓenu ɓuwanirozun nɛ yɛ tenu, a uwe lo o huweni dín wozoma tiin puwo le?»
21 Mu wo a li zun nɛ lo woro be a lobe mite suraa.
22 Ma bɛnɛ, biyowo lo viya ɓa nuhuwora siīn a lo, lo buwara ha'iri liyo mu wá lo lo we bara mu, a lara mu Toorobe na, a lara han wara nɛ Yesu wara na.
23 Li wa'ati nɛ Yesu wo Yerusalɛmuū, li Anniwawa sanni se, ni cururu we lara lo yenu na, a haan mu hanmarobera nɛ lo we mi waa we;
24 hare ma bun Yesu ɓɛɛ we han'anna ɓaa, bari lo zuunna ɓa wure;
25 a ɓɛɛ a nuu sɛrɛyamu wá, bari lo ma'o ɓɛɛ ɛnna bun na a zuunna nuu. Lo zun biyo mi lo nucoro yi mi yɛrɛ se.
31 Banuu ni'ere ɓa siīn nɛ wo ɓa Zuwifera ɲuso ni'ere, a nɛ yenu Nikodɛmu;
2 we mana Yesu se ma tinaamu, a lo baraa haan lo: «Naso, wa zun lo o a araniro nɛ lo Deeɓenu se mana; bari nuu woo ɓɛɛ da we mu hanmarobera nɛ o mi waa we yɛ a Deeɓenu ma lo ɲu yi ɓɛɛ ɓuwa.»
3 A Yesu caan lo: «Ma tiyan wure, un bara mu han o, lo nucoro yi ɓɛɛ too cuwaɲu wá, lo ɓɛɛ da mi Deeɓenu pa'amayamu.»
4 A Nikodɛmu lo: «A ma muyɛɛ nuu nɛ dan ɲa bini we'a tera yi? Dɛɛ lo ɛnnɛ da zo mii naa siyaan mu cuwaɲuni wá, a lii te le?»
5 A Yesu caan lo: «Ma tiyan wure, un bara mu han o, lo nucoro yi ɓɛɛ too mu ɲuu ma li Ha'irii, lo ɓɛɛ da zo Deeɓenu pa'amayamuū.
6 Han suraa yi too be nɛ, bun a suraa; a biyo li Ha'iri yi too to bun a ha'iri.
7 Biyo un lo mi tawɛ a mi bini te, ɓɛɛ nɛ bun hanmani o.
8 Dɛɛ, ho pinpiyan wee uwi vɛ ma he ho yi miniya na, o ɲi ho san, a o ɓɛɛ zun he ho lo, o ɓɛɛ zun he ho vɛ. A bun sin a nuu wo nuu nɛ li Ha'iri too.»
9 A Nikodɛmu we'aa so han wara: «A ma muyɛɛ bun wera yi?»
10 Yesu caan lo: «Uwe a Isira'ɛli ni araniro yenuso, a o ɓɛɛ zun bun le?
11 Ma tiyan wure, un bara mu han o, a biyo wa zun a bun wa woro, a biyo wa ma sɛrɛyamu wa lee; a mi ɓɛɛ ta haan wa sɛrɛyamu.
12 Li tun wá bera nɛ un wura haan mi, mi yi ɓɛɛ lara bun na, a ma muyɛɛ mi laara a un yi woro ho wáa bera han mi?
13 Nuu woo ɓɛɛ yuwa ho wáá, fuwa lo Nucoro Zo nɛ yoo lo bin liyo.
14 Biyo sin Moyize huwenina lo hoo yoo da li hɛnletuūn, a bun sin lo Nucoro Zo tawɛ a huweni yoo dɛra,
15 yawe a nuu wo nuu nɛ yi lara laa, a hó yi ho sii nɛ ɓɛɛ ve;
16 a biyo Deeɓenu waana ho dimiɲa ma be nɛ fuwa li na mi Zo nɛ a lo wure, yawe a nuu wo nuu nɛ yi lara hó na ɓɛɛ co tunu, a lo yi ho sii nɛ ɓɛɛ mi ve.
17 Bun cuu, Deeɓenu ɓɛɛ tuwo mi Zo ho dimiɲa, a lo aa zara'i ho dimiɲa dɛ, a yawe a ho dimiɲa isi ma lo nu.
18 Nuu nɛ yi lara laa, zara'i ɓɛɛ mana hó wá, a nuu nɛ yi ɓɛɛ lara laa, hó dɛri zara'iyo, a biyo lo ɓɛɛ lara li Deeɓenu Zo nɛ a lo wure yenu na.
19 A biyo yɛ a ho zara'i: ho ómū mana ho dimiɲa, a han tiɓiyo be wo sin ɓa nucoza na po ho ómū, bari ɓa wema we ōórā;
20 a nuu wo nuu nɛ do mite si mu be'uwe wenu ɲú; hó ɲiina ho ómū, a ɓɛɛ dɛ mite ómū na, a lo wema ca lera wá.
21 A nuu nɛ anni yi mi ho tiyaan, to hó le ho ómū na, a lo wema we yeyeree aa zeni lo Deeɓenu ma mu ɲuɓuwa.
22 Bun bɛnɛ Yesu lo ma mi buwara a mana li Zude tun. Lo ma ɓa ɛnna bin, a lo we mi waa batize ɓa ni.
23 Zan ɲa we mi waa batize ɓa ni Enoō, a suraa Salimu, bari ɲuu wo boni bin; a ɓa ni we mi waa ɓuwee lo se a lo batize mi.
24 Mu wo a Zan ɓɛɛ in do asoō.
25 Zan buwara ma Zuwife nu deeso we huwa do wanni a cira ho sɛɛnaciinu.
26 Mu ɓɛɛ ɲiyan, a ɓa huwa va zan wá, a vɛ bara haan hó: «Naso, dɛɛ hó nɛ le ɛnna o se ho Zurudɛn baa bɛnɛ, a nɛ o leena sɛrɛyamu, dɛ hó nɛ ɲa mi waa batize yɛ, a ɓa ni wure mi waa vɛ lo wá.»
27 A Zan caan ɓa ma biyo: «Lo nucoro ɓɛɛ yi be, a yi ɓɛɛ a biyo lo ho wáá a lii na laa.
28 Mibe mite a un sɛnɛla, lo mɛ lo un ɓɛɛ a lo Kirisita, lo un a nuu nɛ tuwo a we lo wanheca.
29 Lɛ te lo hanfiyan, hó a lo hanfinbaro; a mu yi a lo hanfinbaro yirā nɛ mi suraa aa ɲi mi yira tannu, muso mi waa zanma'aa, a han zanma'aa so sin a mɛ taa wɛɛrɛ, a han ɲutuu.
30 Mu tawɛ a lobe be vɛ ma waa, a mɛ be le ma bɛnɛ.
31 Lɛ yoo lo ho wáá, hó mi wa wure ɲúu; lɛ lo li tuūn, hó a li tu nuu, a lo woro a obara li tun wá he nuu. Lɛ yoo lo ho wáá, hó mi wa wure ɲúu,
32 a biyo lo maa, a ɲa, a bun sɛrɛyamu lo lee, a nuu woo ɓɛɛ ta haan lo sɛrɛyamu.
33 Nuu nɛ yi ta haan lo sɛrɛyamu, to hó caa mu hiya lo Deeɓenu be boo;
34 a biyo hó nɛ Deeɓenu tuwo, hó wuro Deeɓenu wara, bari Deeɓenu ɓɛɛ wìn li Ha'iri nɛna li.
35 Lo Maa wa lo Zo, a lo zan mu be wure lo nuu.
36 Lɛ yi aɓaa lo Zo na, to hó yu ho sii nɛ ɓɛɛ ve, a lɛ yi pan a aɓari mite lo Zo na, hó suun ɓɛɛ sɛ hó wá, bari Deeɓenu sinlee mi lo wá.
41 Lo Ɲuso zuunna lo ɓa Fariziyɛnna ɲààmū lo lobe mi waa yi buwara nɛ boni po Zan ta, a lo ɲa mi waa batize ɓa.
2 Hare ma bun, a Yesu buwara we mi waa batize mu, a ɓɛɛ a lobe mite.
3 Lo we lo li Zude tuūn a arona vɛ Galile.
4 Lo we tawɛ a aansi li Samari tuūn.
5 Ma bun lo we vɛ ciyo li Samari tun ló'ere nɛ yenu Sikare, a suraa ho muwan nɛ Zakobe we na mi yaro Zuzɛfu na.
6 A binni Zakobe buwi ɛnna. Yesu nɛ ɛnna wanvɛɛnu we vasi saa, a lo aa asiyo dín buwi so wá; mu wo ho wosohandaan.
7 Samari hannuu ni'ere zo lo lee hɛ ɲuu li buwi wá, a Yesu bara haan lo: «Han ni ma ɲuu a un ɲu.»
8 Mu we a lo buwara zo ho lóo a zo yɛ dirobe.
9 Lo Samari hannuu bara haan lo: «Uwe nɛ a Zuwifenuu dede, a fara ɲuu nɛ ɲu mɛ nɛ a Samari hannuu na ma yɛmu?» Mu wo a ɓa Zuwifera ma ɓa ɓɛɛ ɓuɓuwa be diyowoo na.
10 A Yesu caan lo: «O ya yi zun Deeɓenu hanmu, a zun hó nɛ lo o han mi ma ɲuu a mi ɲu; to a uwe yɛrɛ faraa mu ɲuu nɛ ɲu lo se; a to lo haan o ma ɲuu-viya.
11 A lo hannuu i yu be nɛ mana: «Naso, sinu mana uwe se aa leera mu ɲuu, a li buwi huucu, a weso uwe yi bun ɲuu-viya so?
12 A uwe suwanni waabe maadɛn Zakobe nɛ na libe buwi nɛ yɛ waa, a nɛ mite ɲuu li buwi so ɲuu, lo ma mi ni ma mi biya le?»
13 A Yesu caan lo: «Nuu wo nuu nɛ ɲu mube ɲuu nɛ yɛ, hinhiyan bini ɓuwe hó;
14 a lɛ yi ɲu mu ɲuu nɛ mɛ na laa, hinhiyan ɓɛɛ bini ɓuwe hó, a mu ɲuu nɛ un nɛ laa a yerema we ɲuulele lo yi nɛ ɲuu le luwi tuwifuwa ho sii nɛ ɓɛɛ mi ve.»
15 A lo hannuu lo: «Ɲuso, han ni ma bun ɲuu so, yawe a hinhiyan ɓɛɛ bini ɓuwe ni, yawe a un yi un yɛrɛ ɲuu hɛnuu.
16 A Yesu baraa haan lo: «Fɛn vɛ ve o baro mana he!»
17 A lo hannuu caan lo: «Un baro mana.» A Yesu lo: «O be sin, a o bara lo o baro mana,
18 bari o yu bara nihonu, a lɛ mi o se wɛrɛ ɓɛɛ a o baro, ma bun o muwan tiyan ma bun.»
19 Bun wo lo hannuu leena tannu a lo: «Ɲuso, un ma a o a Deeɓenu ɲucan.
20 A ho doɓoɲu nɛ yɛ wá he waabe maana ɓuwaniya Deeɓenu, a mibe Zuwifera lo Deeɓenu ɓuwanile ɓɛɛ a febinu fuwa Yerusalɛmuū.»
21 A Yesu caan lo: «Hannuu, laa na; li wa'ati buba nɛ lo Maa ɓuwanile ɓɛɛ we hobe doɓoɲu nɛ yɛ wá, mu ɓɛɛ we Yerusalɛmu.
22 Mibe mi waa ɓuwani biyo mi ɓɛɛ zun; a mu yi a wabe, wabe ɓuwani biyo wa zun, bari mu isirobe le ɓa Zuwifera se.
23 Li wa'ati buba, aa libe a diyo yɛ, nɛ ɓa ɓuwanina tetiya aa ɓuwani lo Maa ma ha'iri ma tiyan, bari a bá ɓuwanina so sin lo Maa mi waa piri'a.
24 Deeɓenu a Ha'iri, a bá nɛ yi ɓuwani li tawɛ a ɓuwani li ma ha'iri ma tiyan.»
25 Lo hannuu baraa haan lo: «Un zun lo li Deeɓenu To'aro, hó nɛ a lo Kirisita aa ɓuwee. Hó yi mana wo nɛ, lo aa be mu wure na han wa.»
26 A Yesu caan lo: «A mɛ a hó, mɛ nɛ woro ma o yɛ!»
27 A dín wa'ati so lo buwara arona aa ciyo, a ɓa we hanmana biyo lo mi waa la'ari ma hannuu. Hare ma bun ɓa nuu woo ɓɛɛ ha mi siin lo ta mu a yɛmu, wurasin ta a webe be lo ma lo mi waa woro?
28 Bun wo so lo hannuu anniya do mi dún ma mi ɲuu si, a lo anniya zo ho lóo, a zoo mi waa bara han ɓa ni:
29 «Mi ɓuwee aa le dɛɛ banuu nɛ waraa biyo wure un wo a haan ni! Uwanniye lo ɓɛɛ a lo Kirisita he?»
30 Ɓa ni zo lo ho lóo a yoo yu Yesu bin.
31 Bun we a lo buwara mi waa ɲa lo ma mu dirobe, a ɓa tɛ lo: «Naso, di!»
32 A lo baraa haan bá: «Dirobe mi nɛ mɛ tawɛ a un di, a nɛ mibe ɓɛɛ zun
33 A bun wá ɓa buwara huwa diyo wɛ: «Nuu ɛnnɛ haan lo ma be a lo du le?»
34 A Yesu lo: «Mɛ dirobe, bun a lɛ tuwo ni sa'o wenu ma lo toonu ɲuutiinu.
35 Mibe ɓɛɛ we bara lo he ma ho ciirowo pan a pinle bena le? Ayiwa, a mɛ bara mu han mi, mi huweni mi yira a mi dɛɛ han muwɛnsɛn nɛ boo punɛɛ a yira ho ciinu na!
36 Lɛ yi cii, hó dɛri yi mi saara, a lo o mu ciirobe wɛ wá ho sii nɛ ɓɛɛ ve bena; ma bun sin to lɛ zan mu loo, lɛ ciyo mu loo, ɓa a paari zanwinni'a.
37 A biyo libe waawe nɛ yɛɛ boo: «A deeso wee zin, a deeso cii."
38 Un tuwo mi a vɛɛ cii feni nɛ mi ɓɛɛ sa; a nibiyan sa bin, a mibe zoo bá toonu lahurama.»
39 Ɓa Samarisiyo nɛ lo ho ló so cururu we lara Yesu na lo hannuu sɛrɛyamu wá, biyo hó wee tɛ lo: «Lo bara biyo wure un wo haan ni.»
40 Ma bun sin, biyowo ɓa Samarisiyo aa yu Yesu, ɓa yuwa lo lo fuwa lo ɛsi mi se; a lo wo wozomaɲu binni.
41 Bá nɛ lara laa lobe mite wara bena, bá bana wo boni po;
42 a bá we mi waa bara han lo hannuu: «Ɓɛɛ co hini a biyo o laa'ariyo haan wa na wa lara uwe; wabe wate so han wara lo ɲuɓo wá, a wa zun ma tiyan lo a lobe a ho dimiɲa Isiro.
43 Han wozomaɲu so wenu bɛnɛ, Yesu lo bin a va Galile;
44 bari lobe mite we wo mu sɛrɛyamu lo «Deeɓenu Ɲucan woo ɓɛɛ yi yi'anmi mita tuūn."
45 Hare ma bun biyowo lo ciyo Galile, ɓa Galilesiyo san lo waa bari ɓa we ma biyo wure lo wo li sanni se ho Yerusalɛmuū; a biyo ɓabe muso ya va li sanni.
46 Ma bun lo arona va Galile tun Kana lo, he lo we yeremaa mu ɲuu a wora divɛn. Lo pa'ama hinfira ɲuso ni'ere ɛnna Kapɛrinahumu ló nɛ yaro ɓɛɛ we cohee.
47 Biyowo ho banuu so ɲa lo Yesu lo li Zude tuūn a aa ciyo Galile, lo huwa va lo wá a vɛ faraa lo a lo ɓuwee Kapɛrinahumu a aa wɛɛ mi yaro nɛ mi li humu nuu.
48 A Yesu baraa haan lo: «A mi san ɓɛɛ laa yi woo, fuwa mi mi zenilobera ma aɓa'obera lo!»
49 A lo pa'ama hinfira ɲuso baraa haan lo: «Ɲuso, yɛrɛ ɓuwee a un yaro ɓɛɛ in huru»
50 A Yesu baraa haan lo: «Aro vɛ o zuun; o yaro yu mi yɛrɛ!». Lo banuu lara Yesu wara nɛ baraa haan lo na, a lo fɛnna.
51 Biyowo lo mi ho wan wá aa fɛn, lo woɓɛ aa san lo waa, a baraa haan lo: «O yaro yu mi yɛrɛ!»
52 Lo diyora ɓa ta a diyan lo ɓuwa mi hiya suwanni? A ɓa lo a hinnu wosonuu ho wɛwiya do lo si.
53 Ma bun lo hanyirezo ɓaa maa zuunna lo a li wa'ati nɛ Yesu baraa haan lo lo yaro yu mi yɛrɛ, lo a diin cuwa mu wo. A bun wá lo lara, lo ma mi zun wure.
54 A bun wo Yesu hanmarobe ɲuniso nɛ lo wo lo lenu li Zude tuūn a ɓuwee bɛnɛ.
51 Bun bɛnɛ ɓa Zuwifera sanni ɛnna, a Yesu lo yuwa Yerusalɛmu.
2 Ɲuu'anbenu ɛnna Yerusalɛmu nɛ ɓa ya wee lo Bɛtisada ma Heburumu tannu. Ho ɲuu'aan so ɛnna ɓa para zun'an do'onu han borola zun'ɛn be honu ɛnle.
3 Vanvanna cururu nɛ a maniya, loore, uru'ara ma ɲuyaara sira nɛ we he mu ɲuu yonu.
4 Mu wo a wa'ati ma wa'ati to anze ni'ere wee le lii mu ɲuu'aan, a lii yuwe mu ɲuu. Dín wa'ati soo nuu nɛ yi lii zo mu ɲuu mayɛɛ, to hó vannu waa, ho a vannu nɛ mu sin.
5 Biyo yɛ wo a banuu vanvanro ni'ere mi bin a dumasi yu zerema ɓuwiyaɓuwɛ.
6 Yesu ma lo a lo dumasi, a hare a lo zuunna lo lo mɛnna bin, lo pan diyora lo: «O miniya coheɓuwe na le?»
7 A lo vanvanro caan lo: «Ɲuso, nuu woo mana mɛ na nɛ see ni de mu ɲuu'aan a mu ɲuu yi yoo. Un ya yi lii mi zo, to deeso zo un waa.»
8 A Yesu lo: «Huwo ziin, se o zanle a o vɛsi.»
9 Hó ciyo soo, a bun wo lo banuu so wɛnu, lo so mi zanle a lo anniya. Mube be so wo mu vunnurobe wozomɛ zeso.
10 A bun wá ɓa Zuwifera we mi waa bara han lɛ waa mu: «Zɛrɛ a li vunurowozomɛ; nu ɓɛɛ na aa a o see o zanle!»
11 A lo caan ɓa: «Hó nɛ wiya un vannu bara haan ni lo un huwo see un zanle a un vɛsi.»
12 A ɓa diyora lo: «Hó banuu so a wii nɛ lo o see o zanle a o vɛsi?»
13 Mu wo a lɛ waa mu yɛrɛ ɓɛɛ zun ta lo a wii, bari Yesu we i tuniya ɓa zanma nɛ ɛnna bin siīn.
14 Bun bɛnɛ Yesu yu lo li Deeɓenu ɓuwanirozuun a lo baraa haan lo: «Dɛɛ o vannu waa, ɓɛɛ co hinni we be'uwe, a be nɛ suma po biyo ca yira o!»
15 Bun wo so lo banuu i anniya vɛ baraa haan ɓa Zuwifera lo a Yesu na li coheɓuwe miyan.
16 Ɓa huwa ba'a Yesu na, bari ɓa lo mu a li vunurowozomɛ zeze a lo pan wo biyo yɛ.
17 A Yesu caan ɓa: «Tuwifuwa wɛrɛ, waa Maa mi tonuu, a bun mɛ ɲa mina tonuu.»
18 A bun wure we na a ɓa Zuwifera we mi waa cɛ daɓere a mina lo ɓuwe; ɓɛɛ a biyo lo we mi waa ya li vunurowozomɛ midee bena, a biyo lo ɲa we mi waa ve Deeɓenu ma mi Maa aa maazinna mite ma li Deeɓenu.
19 A bun wá Yesu caan ɓa ma biyo: «Ma tiyan wure, un bara mu han mi, lo Zo ɓɛɛ da diyowoo we mite fuwa biyo lo yi ma a lo Maa we, a biyo wure lo Maa we, lo Zo ɲa we bun ma bun.
20 Dɛɛ lo Maa wa lo Zo, a biyo wure lo we, lo wee zeni bun ma lo; hare lo aa zeni wema nɛ ɓuwa'a po hɛn yɛ, yawe a hanmani mi.
21 Dɛ biyo, biyo sin lo Maa verila ɓa nuhuwora, a lo nɛ ho sii ɓaa, a bun sin lo Zo ɲa nɛna ho sii nuu nɛ lo miniya na.
22 Lo Maa ɓɛɛ iri nuu woo, a lo na ho iri wenu pa'a wure lo Zo na,
23 yawe a ɓa ni wure de lo Zo wá a obara biyo ɓa dera lo Maa wá hó nɛ tuwora lo.
24 Ma tiyan wure, un bara mu han mi, nuu wo nuu nɛ ɲi un wara, a lara hó nɛ tuwo ni na; hó yu ho sii nɛ ɓɛɛ mi ve, a lo ziyo mana iri, lo lo li humuu a zo ho sii.
25 Ma tiyan wure, un bara mu han mi, li wa'ati buba, a libe a diyo a nɛ ɓa nuhuwora aa ɲi li Deeɓenu Zo tannu; a bá nɛ yi ɲa ho aa ɛndɛɛ.
26 Dɛ biyo, biyo sin ho sii mina lo Maa mitee, a bun sin lo nana mu lo Zo na a ho sii mi hóo.
27 Lo na ho pa'a laa a lo iri, bari lo a Nucoro Zo.
28 Mi ɓɛɛ co hanma mu; bari wa'ati buba, a bá nɛ wure mi han búwóo a ɲi lo tannu.
29 Bá nɛ yi wo tetemu aa bini le ho veenu ma ho sii bena, a bá nɛ saripapa wo ho ōómū aa bini le ho veenu ma ho iri bena.
30 Mɛ ɓɛɛ da diyowoo we unte na: un iri a heya wɛ ma biyo un ɲa; a un iri terena, bari un ɓɛɛ piri'a un sa'o, fuwa a lɛ tuwo ni sa'o.
31 Mu yi a mɛ lee un yɛrɛ sɛrɛyamu, to un sɛrɛyamu ɓɛɛ boo.
32 A nibinu mi waa lee mɛ sɛrɛyamu, a un zun lo sɛrɛyamu so be boo.
33 Mi tuwo tuura a vara Zan wá, a hó leena ho tiyan sɛrɛyamu.
34 Mu yi a mɛ uwanni, ɓɛɛ a nucoro sɛrɛyamu mɛ miniya na; a un wara bun yawe a mi isi.
35 Zan wo li fitɛnɛ nɛ zɛ, a nɛ nɛ ómū; a mibe ɛnna mu se a zanwinni'a wa'atizo lo ómū na.
36 Mɛ sɛrɛyamu ziinle ɓuwa po Zan ta; bari han wema nɛ lo Maa a a un we, han wema so nɛ un mi waa we lee un sɛrɛyamu lo a lo Maa tuwo ni.
37 A lo Maa nɛ tuwo ni mite leena un sɛrɛyamu. Mi ɓɛɛ in ɲa lo tannu ma mi ɲuvanle diyaa, mi ɓɛɛ in ma lo wafonu diyaa,
38 a lo wara ɓɛɛ asiyo mi siyaan, biyo mi co ɓɛɛ laara lɛ lo tuwo na.
39 Mi mi waa ciri mu Toorobera, bari mi mi waa pɛ obara lo a bin mi yi ho sii nɛ ɓɛɛ mi ve: a bun Toorobera so dede mi waa lee mɛ be sɛrɛyamu.
40 A mi maa ɲa ɓɛɛ miniya a ɓuwee mɛ se a aa yi ho sii!
41 Ɓɛɛ a nucoza se un ɓuwaɓuwamu le,
42 a biyo un zun mi, a zun lo Deeɓenu waminu mana mi siyaan.
43 Un mana waa Maa yenu na, a mi ɓɛɛ ta un bena; nibinu yi vɛ mana mi yɛrɛ yenu na, to mi aa ta hó bena!
44 A ma mu yɛɛ mi daa lara, mibe nɛ ɓuwaɓuwamu mi waa le wɛ wá, a mi ɓɛɛ mi piri'a ho ɓuwaɓuwamu nɛ le li Deeɓenu mide se?
45 Mi ɓɛɛ co lee lo mɛ ci mi ɲuu lo Maa waa, hee, lɛ nɛ ci mi ɲuu, hó a Moyize nɛ mi bo mi sinciri si wá.
46 Dɛɛ, ya a mi laara Moyize na, mi ɲa ya laa mɛ na, bari a mɛ be lo tuwa.
47 A mi yi ɓɛɛ laara lo toorobera na, a ma mu yɛɛ mi laara mɛ wara na.
61 Bun bɛnɛ Yesu anniya lo ho Galile zenuɲuu mu bɛnɛ nɛ yenu Tiberiyade.
2 Zanma ciyo we du lo hiya wá, bari ɓa we mi waa mi mu hanmarobera nɛ lo we mi waa we ɓa vanvanna wá.
3 Yesu vɛ yuwa doɓoɲu wá, a yoo asi bin ma mi buwara.
4 Bun tara a ɓa Zuwifera Anniwawa sanni sura yu.
5 Yesu huweniya mi yira, a diya maa a zanma ciyo nɛ buba lo se, a lo bara haan Filipe: «A weso wa yi buru yɛ nɛ ɓabe ni nɛ yɛ na, a ɓa cɛ?»
6 Lo anni maa we wura bun aa dɛra Filipe, bari lo dɛri zuunna biyo mi we.
7 A Filipe caan lo ma biyo: «Hare wa yɛ buru warifonu hannuwan mumuwɛnɲu be, bun ɓɛɛ sabee a fe bɛ yɛ, a nuu pɛɛ bara mi yu diyozo.»
8 Lo buwara ni'ere, Simu Piyɛre ɓaa ereso Andere baraa haan lo:
9 «Bazo ni'ere mi he nɛ orize buru uwo behonu ma ciza biyaɲu mi se. A ni nɛ boni yu hobe hɛ'ɛ nɛ yɛ a webe bun ɲiyan bá wá?»
10 A Yesu lo ɓa bara ɓa ni ɛsi. Mu wo a mu ɲi ɓuwaa bin. A bun ɓa ni asira a hare yoo yu ni serehonu (5 000) ɲu'an.
11 Yesu so li buru, lo bara'ariyo Deeɓenu ve, a bun bɛnɛ lo cara'aa li haan bá nɛ ɛnna bin; a bun sin lo ɲa cara'aara ɓa ciza a nuu pɛɛ yu ma biyo mu sinna laa.
12 Biyowo ɓa suwora, lo baraa haan mi buwara: «Mi san biyo a mu, a mu diyowo ɓɛɛ yi yaa.»
13 Ɓa saanna biyo a mu a su ansinna beɓuwɛɲu ma li buru uwo behonu nɛ caa a mu.
14 Bun hanmarobe so nɛ ɓa ni maa a Yesu wo bena ɓa we tɛ lo: «Si'a mana, li Deeɓenu ɲucan nɛ tawɛ a ɓuwee ho dimiɲa a lobe a lɛ yɛ!»
15 Yesu zuunna a ɓa ni ɓuwee a aa vɛ lo aa wera mi pa'ama ma pa'a a, a bun wá lo ɲa anniya yuwa ho doɓoɲu wá midee.
16 Ho domɛ ɲu na, lo buwara liyo mu zenuɲuu mu ɲuɓo na.
17 Ɓa zo muwe a aansira ho mu aa le Kapɛrinahumu ho mu bɛnɛ. Li tun we ɓuwa hiya yuru'a, a mu wo a Yesu ɓɛɛ in mana ɓa se.
18 Pinpinbenu we mi waa uwi, a mu zenuɲuu we mi waa yaboo.
19 Ɓa we pa mi muwe a va yu nu'o'onu cuwa sereɓuwɛ a vɛ behoozin na, ɓa yirima'oro a dɛ Yesu nɛ mi waa vɛsi mu ɲuu wá yɛ a bubara ɓa muwe se; a ɓa boore huwa biya.
20 A Yesu baraa haan ɓa: «A mɛ, mi ɓɛɛ co zaan!»
21 Ɓa ɛnna mu se a see lo ma mi muwe, hó ciyo soo, a li muwe winnu aa ɓo li tun na, a wo ɓa ciinu he ɓa ya vɛ.
22 Mu tunsaan, ɓa zanma nɛ dosi ho mu bɛnɛ bin zuunna lo li muwe wo de'ere, lo a Yesu ɓɛɛ hinnu zo diin mi buwara se, lo a a bá mi ɲu wá fɛnna midee.
23 Hare ma bun muwa biyan we lo Tiberiyade a aa ciyo li ɛnle nɛ ɓa zanma caa li buru, Yesu bara'arinu ma Deeɓenu bɛnɛ.
24 Biyowo ɓa zanma ma a Yesu loo, lo buwara loo, a ɓa nuwoo mana bin, ɓa i zo mi muwa a vara Kapɛrinahumu a vɛ piri'a lo.
25 Ɓa anniya le yu Yesu ho mu bɛnɛ a ɓa diyora lo: «Ɲuso, a diyan o aa ciyo he?»
26 A Yesu caan ɓa: «Ma tiyan wure, un bara mu han mi, mi mi waa piri'a ni ɓɛɛ a mu hanmarobe nɛ mi maa bena dɛ, a biyo mi yu buru caa fuwa mi su!
27 Mi sɛ toonu, a ɓɛɛ a mu dirobe nɛ yaa mu bena, fuwa mu dirobe nɛ waa ho sii nɛ ɓɛɛ ve bena, bun nɛ lo Nucoro Zo nɛ miyan, bari a lobe lo Maa Deeɓenu bo mi miniwarobe wá!
28 A ɓa diyora lo: «A mu yɛ wa tawɛ a we a wera Deeɓenu wema?»
29 A Yesu caan ɓa: «Deeɓenu wema ɓɛɛ a bebiyan, a mi laa lɛ li tuwo na.»
30 A ɓa baraa haan lo: «A mu hanmarobe yɛɛ uwe we zenina wabe yawe a wa laa aa? A han wema yɛɛ o we?
31 Waa maadan we caa ho li hɛnletuūn, a heya wɛ ma biyo mu Toorobe muwanna mu lo li leena dirobe ho waa a na ɓaa a ɓa du.
32 A Yesu bara haan ɓa: «Ma tiyan wure, un bara mu han mi, ɓɛɛ a Moyize na ho waa dirobe miyan, a wabe waa Maa aa nɛ li buru tete nɛ lo ho waa miyan,
33 bari Deeɓenu dirobe nɛ na a lɛ nɛ lo ho waa liyo a nɛ nɛ ho sii ho dimiɲa na.»
34 A ɓa bara haan lo: «Ɲuso han wa ma dín buru so tuwite.»
35 A Yesu bara haan ɓa: «Mɛ a ho sii buru. Lɛ yi mana mɛ se, hinnu ɓɛɛ bana ɓuwe hó, a lɛ yi lara mɛ na, hinhiyan ɓɛɛ bana ɓuwe ho dɛɛ!
36 A un ya bara mu haan mi vo: mi ma ni, a mi ɓɛɛ lara.
37 Bá nɛ wure waa Maa na na, bá ɓuwee un se, a lɛ yi mana un se, un ɓɛɛ ɲa hó lee ho iin;
38 bari un lo ho waa liyo, ɓɛɛ a un lii we un sa'o, fuwa lɛ tuwo ni sa'o.
39 A lɛ tuwo ni anni, a hó sa'o a biyo, a bá nɛ wure lo aɓariyo na, a ɓa nuu woo ɓɛɛ co tunu, a un veri ɓa li wozomɛ venii.
40 Dɛ biyo, waa Maa sa'o anni, bun a nuu wo nuu nɛ yi ma lo Zo, a lara laa, a hó yi ho sii nɛ ɓɛɛ mi ve, a un veeri lo li wozomɛ venii.»
41 Biyo lo lo mibe a ho sii buru nɛ lo ho waa liyo, ɓa Zuwifera huwa hun'a bun.
42 Ɓa we mi waa tɛ lo: «Lɛ yɛ ɛnnɛ ɓɛɛ a Zuzɛfu yaro Yesu uwɛ! Wa zun ɓaa maa ma ɓaa naa! A yɛmu na lo pan tɛ lo: mɛ lo ho waa liyo?»
43 A Yesu caan ɓa: «Mi ɓɛɛ bara mi hun'a wɛ wá.
44 Nuu woo ɓɛɛ da ɓuwee mɛ se, a lo Maa nɛ tuwo ni yi ɓɛɛ ɛnnɛ va lo naso mana; a to un veeri lo li wozomɛ venii.
45 Mu tuwa li Deeɓenu ɲucanna vanlee: “Deeɓenu aa de'eni ɓa wure.” Nuu wo nuu nɛ ɲa lo Maa wara, a ta lo aranirobe na, hó naso ɓuwee mɛ se.
46 Bun ɓɛɛ co zeni lo nuu ma lo Maa uwe; mu yi ɓɛɛ a hó nɛ lo lo Maa, a hó a lɛ ma lo Maa mu!
47 Ma tiyan wure, un bara mu han mi, nuu nɛ yi lara, to hó yu ho sii nɛ ɓɛɛ mi ve.
48 A mɛ a ho sii buru.
49 Mii maana caa ho manɛ li hɛnletuūn, a ɓa huru'a.
50 Li buru nɛ a mɛ yɛ, dín lo ho waa liyo, yawe a nuu nɛ yi cɛ dín, a lo ɓɛɛ co hi.
51 Mɛ a li buru diyove nɛ lo ho waa liyo. Nuu nɛ yi cɛ dín buru so, lo aa ɛndɛɛ tuwite; a li buru nɛ un nɛ, ho dimiɲasiyo mu'ɛnle bena, bun a un suraa.»
52 Wanni i huwa ɓa Zuwifera siīn, a ɓa tɛ lo: «A ma mu yɛ lo daa nɛna mi suraa waa a wa cɛ?»
53 A Yesu baraa haan ɓa: «Ma tiyan wure, un bara mu han mi, mi yi ɓɛɛ cɛ lo Nucoro Zo suraa, a ɲu lo cannu, to ho sii ɓɛɛ mana mii.
54 Nuu nɛ yi cɛ un suraa aa ɲu un cannu, to ho sii nɛ ɓɛɛ mi ve mi lo se, a un veri lo naso li wozomɛ venii;
55 bari un suraa a dirobe ma tiyan, a un cannu a ɲurobe ma tiyan.
56 Nuu nɛ yi cɛ un suraa, aa ɲu un cannu, hó naso mi mɛɛ, a mɛ mi lo nasoo.
57 Biyo sin lo Maa nɛ tuwo ni a Nive na, a a lo Maa lahurama un midɛɛ, ma bun sin nuu nɛ yi cɛ un suraa, aa ɛndɛɛ un lahurama.
58 Dɛ li buru nɛ lo ho waa liyo yɛ; li ma diyo mii maana caa li hɛnletuūn ɓɛɛ ɓuwa: bá huru'a. Nuu nɛ yi cɛ diyo yɛ hó ɛndɛɛ tuwite.
59 A bun wo han wara nɛ Yesu wura a aranina ɓa ni Kapɛrinahumu Deeɓenu faralozuun.
60 Biyowo lo buwara ɲa bun, ɓa cururu huwa tɛ lo: «Hobe dɛmu nɛ yɛ do dɛ, a wii ziin ma bun yi?»
61 Yesu zuunna lo mi buwara mi waa huun'a mi wá ho dɛmu so bena, a bun na lo diyora ɓa: «A biyo hin'inniya mi le?
62 A mi maa yi mi lo Nucoro Zo yoonu he lo ɛnna han?
63 A li Ha'iri a li diyo-vee mu. Han suraa ɓɛɛ a diyowo. Han wara nɛ un baraa haan mi yɛ a Ha'iri ma Sii.
64 Bun wure wá ni tuwan mi mi siīn nɛ ɓɛɛ lara.» Hare mu hiyaɓuwɛ, Yesu zuunna bá nɛ ɓɛɛ lara, a ɲa zuunna lɛ nɛ de lo nuu;
65 a tintiyan lo: «A biyo yɛ na un bara haan mi lo nuu woo ɓɛɛ da ɓuwee un se, a mu yi ɓɛɛ ɛnnɛ lo lo Maa se.»
66 A fɛ bun ɲu wá, lo buwara cururu arona, a vunuwan a di lo hiya wá.
67 A bun wá Yesu i bara haan ɓa niɓuwɛɲu: «A mibe han? Mibe ɲa ɓɛɛ aro le?»
68 A Simu Piyɛre caan lo: «Naso, a wii se wa ii vɛ? A uwe se ho sii nɛ ɓɛɛ mi ve wara mi.
69 A wa lara, a wa zun mu lo a uwe a lo Kirisita, li Deeɓenu Nisenu.»
70 A Yesu caan ɓa: «Ɓɛɛ a mɛ wɛ'aa mi le? Mibe niɓuwɛɲu, a ni'ere mi siīn a Sitani.»
71 Lo we baraa bun Simu Isikariyote yaro Zuda bena; bari a hó we tawɛ a de lo nuu, hó nɛ wo ɓa niɓuwɛɲu ni'ere.
71 Bun bɛnɛ Yesu we bo li Galile tun na; lo ɓɛɛ hini we ta a hɛɛ'a li Zude tuūn, bari ɓa Zuwifera we mi waa cɛ daɓere aa minaa lo ɓuwe.
2 Mu tara a ɓa Zuwifera sanni nɛ ɓa lo Sanni sura,
3 a Yesu ɓaa erenasiyo baraa haan lo: «Le he a vɛ li Zude tun, yawe a o buwara ɲa mi han wema nɛ o we.
4 Nuwo ɓɛɛ mi sɛ tonu ma sɛsɛmu, a lo yi mi muse a ɓa zuun mi. O yi we mube bera nɛ yɛ, a o zeni ote ma ho dimiɲa.»
5 Mu wo a ɓaa erenasiyo ɲa ɓɛɛ lara laa.
6 A Yesu bara haan ɓa: «Mɛ wa'ati ɓɛɛ in ciyo, a mu yi a mibe se, li wa'ati wure se.
7 Ho dimiɲa ɓɛɛ da mibe ɲii, a mu yi a mɛ, ho ɲiina mɛ bari mɛ waa muwin mu tiyan lo ho dimiɲa wema oora.
8 Mi yoo li sanni. Mɛ ɓɛɛ in yoo li sanni so ho yɛ wá, bari un wa'ati ɲu ɓɛɛ in tuu.
9 Biyowo lo wara bun vo lo asiyo Galilee.
10 Biyowo so ɓaa erenasiyo fɛnna yuwa li sanni vo, lobe muso yuwa, a lo maa ɓɛɛ we zeniya mite, mu we ziinna obara nuu nɛ mi bin ma sɛsɛmu.
11 Ɓa Zuwifera we mi waa piri'a lo li sanni se bin, a ɓa tɛ lo: «A weso lo mi?»
12 Hun'aa cururu we ɛnna ɓa zanma siīn a cira lo. Ɓa tuwan we mi waa tɛ lo: «Lo a nuu dɛ!» A ɓa tuwan tɛ lo: «Fiyofiyo, bara a lo yɛrɛ mi wa buna'in ɓa zanma le!»
13 Bun wure wá, a nuu pɛɛ we mi waa sɛ mi ɲuɓo wuro ɓa Zuwifera yiizanni bena.
14 Biyowo Yesu yuwa li Deeɓenu ɓuwanirozuun a yoo mi waa arani ɓa ni bun we a li sanni wozoma tara anniya vo.
15 Ɓa Zuwifera hanmana lo be a ɓa tɛ lo: «A mu yɛɛ lo bona zunna mu Toorobera, lobe nɛ ɓɛɛ arana?»
16 A Yesu caan ɓa: «Mɛ aranirobe ɓɛɛ lo mɛ unte se, a lɛ tuwo ni se mu lo.
17 Nuu nɛ yi miniya a we Deeɓenu sa'o, hó naso zuun a mu aranirobe nɛ yɛ yi lo li se, wurasin a mu yi a mɛ unte wara.
18 Nuu nɛ lee mi wara mi yɛrɛ se a woro, hó miniya mite ɓuwaninu na. A mu yi a lɛ nɛ piri'a lɛ tuwo mi ɓuwaɓuwamu, hó be boo, a ɲɛnnɛ'ɛn woo ɓɛɛ le lo se.
19 Moyize ɓɛɛ na ho tuwa miyan le? A mi nuu woo ɓɛɛ be huwa. A webena mi miniya a ɓuwe ni?»
20 A ɓa zanma caan lo: «Sitani zoo o. A wii mi waa piri'a a ɓuwe o?»
21 A Yesu caan ɓa: «A beɲu'ere un wo, a mibe wure hanmana bun.
22 Moyize do mi mu ɓuwafaanmuu, ɓɛɛ co a biyo mu lo lobe se uwe, a ɓa maadan se mu lo, a mibe wee faan za li vunurowozomɛ zeze.
23 A nuu yi wee faan li vunurowozomɛ zeze, yawe a Moyize tuwa ɓɛɛ ca we sinu nɛ nuu haara, a webena mi siyan lo mɛ na biyo un wiya nuco'ure li vunurowozomɛ zeze?
24 Mi ɓɛɛ co iri yiradɛrobe wá, mi iri a heya ma biyo terena mu.
25 Yerusalɛmu losiyo tuwan we mi waa tɛ lo: «Ɓɛɛ a lɛ yɛ ɓuwenu daɓere ɓa mi waa cɛ le?
26 Dɛ lɛ mi waa woro mi yɛrɛɛ, a nuu woo ɓɛɛ lo lobe na! Uwanniye wa wɛɛsiyo ɓɛɛ ɛnnɛ lo mu wá lo lo a li Deeɓenu too'aro waa?
27 Biyo anni lee mu wɛ, bun a biyo li Deeɓenu too'aro yi mana, to nuu ɓɛɛ zuun he lo lo.»
28 Mu we a Yesu mi waa arani ɓa ni li Deeɓenu ɓuwanirozuun, a lo huwa buweriyo: «Mi zun ni se, a zun he un lo! Ɓɛɛ a mɛ mana unte. Diyo tuwo ni mana, dín be boo, a mibe ɓɛɛ zun li.
29 Mɛ anni zun li, bari a libe ciira ni he, a libe tuwo ni.
30 Ɓa we mi waa cɛ daɓere nɛ fira la, a biyo lo wa'ati ɲu ɓɛɛ in tuu, nuu woo ɓɛɛ daanna mi nu bo lo wá.
31 Hare ma bun ni cururu ɓa zanma siīn we lara laa, a ɓa tɛ lo: «Li Deeɓenu to'aro yi mana, lo we hanmarobe nɛ po biyo lɛ mi waa we le?»
32 Biyo ɓa zanma mi waa hun'a lo be wá, ɓa Fariziyɛnna ɲa bun. A bun wá ɓa sara'awera wɛɛsiyo ma ɓa Fariziyɛnna tuwo mi aradiyo a ɓa vɛ fi laa.
33 A Yesu lo: «Un pan mi mi se wa'atizo cinciin, bun bɛnɛ un aro vɛ lɛ nɛ tuwo ni se.
34 Mi piri'a ni, a mi ɓɛɛ mi ni; a he un vɛ, mi ɓɛɛ vɛ bin yi.»
35 A ɓa Zuwifera waa bara han wɛ: «A weso lo vɛ ma bun, a wabe ɓɛɛ mina lo? A bá nɛ yara'aa asi'a ɓa Gɛrɛkela siīn, a bá se lo vɛ a vɛ arani ɓa Gɛrɛkela le?
36 Yi ɓɛɛ a bun, a mu yɛ a lo wara nɛ yɛ ura: Mi piri'a ni, a mi ɓɛɛ mi ni; a he un vɛ, mi ɓɛɛ vɛ bin yi.»
37 Li wozomɛ veni, nɛ a li sanni wozobenu, Yesu zan a lo buweriyo: «Hinhiyan yi ɓuwe nuu nɛ, a lo ɓuwee un se, a lo aa ɲu.
38 Lɛ yi lara mɛ na, to ɲuu-viya ɓɛɛ le loo, a le luwi a heya wɛ ma biyo mu Toorobe barala mu.»
39 Lo wara bun a zenina li Ha'iri nɛ bá nɛ lara laa aa yi; a biyo mu wo a dín ɓɛɛ in na, bari Yesu ɓuwaɓuwamu ɓɛɛ ya in zeniya.
40 Biyowo ɓa zanma ɲa han wara so, ɓa tuwan ɓa siīn lo: «Lɛ yɛ a li Deeɓenu ɲucan yɛrɛyɛrɛ.»
41 A ɓa tuwan lo: «Lɛ yɛ a li Deeɓenu To'aro.» A ɓa tuwan ɲa lo: «A Galile tuūn lo Kirisita mu tawɛ a le uwɛ?
42 Mu Toorobe ɓɛɛ lo a Davide temuu, ho ló nɛ yenu Bɛtilehɛmu, a nɛ wo Davide ɓa ló, lo a bin lo Kirisita ma lee le?»
43 A bun ɓa zanma tanle cara'ara wɛ na lo be wá.
44 Tuwan ɓa siīn ɛnna mu se a fi laa, a nuu woo ɓɛɛ ha mi siin bo mi nu lo wá.
45 Ɓa aradiyo vɛ arona mana ɓa sara'awera wɛsiyo ma ɓa Fariziyɛnna wá, a bá lo: «A webena mi ɓɛɛ mana ma lo?»
46 A ɓa aradiyo caan ɓa: «Nuu woo ɓɛɛ in wara ma biyo sin diyaa!»
47 A ɓa Fariziyɛnna caan ɓa: «Uwanniye, a lo ɲa ɓɛɛ ɛnnɛ yu mibe ma wan?
48 Mi maa ma a nuu ɓa wɛɛsiyo siin wurasin ɓa Fariziyɛnna siīn lara laa uwɛ?
49 A ɓabe zanma nɛ yɛ, ɓɛɛ zun ho tuwa, da'a mi ɓa wá!»
50 A Nikodɛmu nɛ we mana Yesu se diyaa, a nɛ ɛnna ɓa siīn, bara haan ɓa:
51 «Wa tuwa da teeni iri nuu wá, a lo ɓɛɛ yu mi tiyan muwan, a ɓa ni ɲa biyo na lo wo mu le?»
52 A ɓa caan lo: «Uwanniye uwe ɲa ɓɛɛ a Galile nuu! Sɛ'ɛsɛ'ɛ mu sese, a o yi a Deeɓenu ɲucan woo ɓɛɛ le Galile.»
53 A ɓa nuu wo nuu arona mi zuun.
81 Yesu yuwa han Olivevɛwa doɓoɲu wá.
2 Ho hinɓipuupu, lo arona va li Deeɓenu ɓuwanirozun, a ɓa ni mana a tuu la. A bun wá lo lii asiyo aa de'eni ɓa.
3 Ɓa tuwa aranina ma ɓa vɛ mana hannuu nɛ lowa a lo we dara'oroyamu;
4 ɓa aa do lo mi siīn a ɓa baraa haan Yesu: «Waa Naso, lobe hannuu nɛ yɛ a nuu nɛ lowa a lo we dara'oroyamu.
5 A Moyize tuwa baraa haan wa, lo bá hanna so sin tawɛ a duwo ɓuwe; uwe lo yɛmu?»
6 Ɓa we wura bun aa dɛɛra lo, a mina lo coro'o. A Yesu lii cusiyo a mi waa too be ma mi nuɓɛlo li tuūn.
7 A biyo wá ɓa pan heniya mu diyorobe lo wá, lo huwa yoo zan, a lo baraa haan ɓa: «Nuu nɛ yi mi mi siīn, a nɛ be'uwe ɓɛɛ mana, a hó we lo niyɛɛ nɛ de lo ma bibiyo.»
8 A lo ɲa li cusiyo a mi waa too be li tuūn.
9 Biyowo ɓa ɲa bun, ɓa sintannu zara'iyo ɓa, a ɓa fɛnna ma ni'ere'ere, ɓa ni'aranina miyɛɛ tuwifuwa lo veni, a lii a Yesu midee ma lo hannuu nɛ zan mi ciyoo.
10 A bun wá Yesu huwa yoo zan a bara haan lo: «Dɛ biyo yɛ hannuu, bá nɛ ya ci o ɲu va ma we? Nuu woo ɓɛɛ teeniya iri o wá le?»
11 A lo hannuu caan lo: «Nuu woo, waa Naso!» A Yesu baraa haan lo: «Mɛ ɲa ɓɛɛ teeni iri o wá, fɛn, a wɛrɛ ɲu wá para be'uwe na.»
12 Yesu tintiyan so han wara, a lo baraa haan ɓa zanma: «Un a ho dimiɲa ómū. Nuu nɛ yi bo mɛ na hó yi ho sii ómū, a lo ɓɛɛ vɛsi han tiɓiyo.»
13 A bun wá ɓa baraa haan lo: «O mi waa lee o yɛrɛ sɛrɛyamu, to o sɛrɛyamu ɓɛɛ boo.»
14 A Yesu caan ɓa: «Hare a mu yi a un lee sɛrɛyamu un yɛrɛ bena, un sɛrɛyamu boo, bari un zun he un lo mana ma he un vɛ; a mu yi a mibe, mibe ɓɛɛ zun he un lo, ma he un vɛ!
15 Mibe iri ma nucomu, a mɛ ɓɛɛ iri nuu woo.
16 A un ya yi huwa iri, to un iri boo, bari un ɓɛɛ a undee; lo Maa nɛ tuwo ni mi ma ni.
17 Mu tuwa mi tuwaa lo niɲu sɛrɛyamu boo.
18 Mɛ lee sɛrɛyamu un yɛrɛ bena, a lo Maa nɛ tuwo ni ɲa lee un sɛrɛyamu.»
19 A bun wa ɓa baraa haan lo: «A weso mii Maa mi?» A Yesu caan ɓa: «Mi ɓɛɛ zun mɛ, mi ɲa ɓɛɛ zun waa Maa. Mi ya yi zun mɛ, to mi ya zuun waa Maa.»
20 Yesu we mi waa de'eni ɓa ni li Deeɓenu ɓuwanirozuun, a lo warala hanbe wara nɛ yɛ, a lo zan suraa li wari ole; a nuu woo ɓɛɛ fu laa, bari lo wa'ati ɓɛɛ in yu.
21 A Yesu ɲa bara haan ɓa: «Un fɛn, a mi aa piri'a ni; a mi hi mi be'uwee; mi ɓɛɛ daa ɓuwee he un vɛ.
22 A ɓa Zuwifera lo: «A lo ɓuwe mite uwɛ, lo co mi waa tɛ lo wa ɓɛɛ da ɓuwee he mi vɛ lo?»
23 A lo baraa haan ɓa: «Mibe a li tunwasiyo; a mɛ a ho wáánuu. Mibe a ho dimiɲa nɛ yɛ ta, a mɛ ɓɛɛ a ho dimiɲa nɛ yɛ ta.
24 A bun na un lo mi hi mi be'uwee; a mi yi ɓɛɛ lara lo un a “Mɛ nɛ mi mu”, to mi hi mi be'uwee.»
25 A ɓa we mi waa tɛ lo: «Uwe a wii?» A Yesu caan ɓa: «A biyo un baraa haan mi hare miyɛɛ.
26 Be cururu mi a un woro mi bena, aa irila mi; biyo uwanni a mu, bun a lɛ tuwo ni be boo; a a biyo un ɲa lo se a bun mɛ mi waa woro han ho dimiɲa.»
27 Ɓa ɓɛɛ zuunna a a lo Maa be lo mi waa woro han mi.
28 Bun wo so Yesu baraa haan ɓa: «Biyowo so mi yi huweniya lo Nucoro Zo yoo da, a bun wo mi zuun a mɛ a “Mɛ nɛ mi mu”, lo a un ɓɛɛ we diyowo un yɛrɛ se, lo a a biyo lo Maa aranina ni, lo a bun un mi waa woro heyara.
29 Lɛ tuwo ni mi ma ni; lo ɓɛɛ do ni si undee, bari a biyo lo lo uun na, a bun un wee we tuwiite.»
30 Han wara so nɛ lo mi waa woro ma bun nu wá nicuru lara laa.
31 Ma bun Yesu we mi waa bara han ɓa Zuwifera nɛ lara laa mu: «Mi yi asi un wara wá, to mi a un buwara ma tiyan;
32 ma bun to mi zuun ho tiyan, a ho tiyan we mi ma huwarala.»
33 Ɓa caan lo: «Wabe a Abarahamu ni, a wa ɓɛɛ in wo nuu woo woɓɛ, a webena o wuro wa huwaralirobe?»
34 A Yesu caan ɓa: «Ma tiyan wure, un bara mu han mi, nuu nɛ we be'uwe a mu be'uwe woɓɛnu.
35 Lo woɓɛnu ɓɛɛ wàà li zuūn, a mu yi a li zun zo, hó mi bin tuwite.
36 Ma bun lo Zo yi huwaraliyo mi, to mi huwarayamu be boo!
37 Un zun a mi a Abarahamu ni, a dɛɛ, mi mi waa piri'a a ɓuwe ni; bari un wara ɓɛɛ mi waa uu miyan.
38 Mɛ anni, a biyo un ma waa Maa se, a bun mɛ woro; ma bun, mibe ɲa we biyo mi ɲa mii maa se.»
39 A ɓa i caan lo ma biyo: «Waabe maa a Abarahamu!» A Yesu baraa haan ɓa: «Mi ya yi a Abarahamu ni, a Abarahamu wema mi ya we.
40 A wɛrɛ, mi mi waa piri'a a ɓuwe ni, mɛ nɛ muwan ho tiyan nɛ un ɲa Deeɓenu se a haan mi. Abarahamu ɓɛɛ wo bun!
41 Mibe uwanni, a mii maa wema mi mi waa we.» A ɓa baraa haan lo: «Wabe le, wabe ɓɛɛ a cɛɛnmana za; waa Maa a ni'ere pe, dín a li Deeɓenu.»
42 A Yesu baraa haan ɓa: «Deeɓenu ya yi a mi Maa, mi ya waa mɛ, bari mɛ nɛ he, a Deeɓenu se un lo mana, un ɓɛɛ mana un yɛrɛ na dɛ, a libe tuwo ni.
43 A webena mi ɓɛɛ fanmu ni? A biyo mi ɓɛɛ ɲi un wara yi.
44 Mii maa a Sitani, a mi mi mu se a mi we mii maa sa'o. Hó a niɓuwe hare mu hiyaɓuwɛ; lo ɓɛɛ we zan tiyaan, bari lo mana tiyaan. O yi ɲa a ɓa lo lo haa saɓiya, a bun a lo yɛrɛyɛrɛ, bari lo a saɓe, a a han saɓiya ɓaa maa.
45 A mu yi a mɛ nɛ wuro ho tiyan han mi, aan, a mi ɓɛɛ laa mɛ na!
46 A wii mi siīn da ci un ɲu si ma be'uwe? A bun yi mana, a mu yi a ho tiyan un mi waa woro han mi, a webena mibe ɓɛɛ laa na?
47 Lɛ yi a Deeɓenu taa, to hó ɲi Deeɓenu wara. O yi ma a mibe ɓɛɛ ɲi mu, a biyo mi ɓɛɛ a Deeɓenu taa.»
48 A ɓa Zuwifera huwa caan lo ma biyo: «Ɓɛɛ a wabe tiyan sin mu woo, a wa bara lo uwe nɛ yɛ a Samari nuu, lo a Sitani ha'iri mi oo le?»
49 Yesu caan ɓa: «Mɛ le, Sitani ha'iri mana mɛɛ! A wabe maa yenu wá mɛ mi waa de, a mibe mi waa de zuwa mɛ na.
50 Mɛ ɓɛɛ mi waa piri'a un yɛrɛ ɓuwaɓuwamu; a nuu mi nɛ piri'a mu, a nɛ iri.
51 Ma tiyan wure, un bara mu han mi, nuu nɛ yi fi un wara na, ho ɓɛɛ mi li humu woo.»
52 Ɓa Zuwifera baraa haan lo: «Wɛrɛ, mu fasi wa se lo ha'iri'oo mi oo. Abarahamu huru, ɓa yimina ɲa huru'a, a uwe bini bara he lo nuu nɛ yi fu uwe wara na lo hó ɓɛɛ didi li humu woo.
53 Uwe yɛrɛ sinna maa ɓuwaa po waa maa Abarahamu nɛ huru mu wo? Dɛɛ, ɓa yimina ɲa co huru'a. Uwe ce'o o a wii?
54 A Yesu caan ɓa: «Yi a mɛ ɓuwani unte, to un ɓuwaɓuwamu ɓɛɛ a hare sinu. Wabe waa Maa nɛ mi mi waa bara lo mii Deeɓenu dɛ; a dín nɛ ɓuwaɓuwamu mɛ na.
55 Mibe yi ɓɛɛ zun li dɛ, mɛ zun li. Un ya yi bara lo un ɓɛɛ zun li, to un a saɓe a obara mi be sin. A un ɛnnɛ zun li, a un fi li wara na.
56 Mɛ wosonu minu, bun leerobe so zanma'aa we muwan mìì maa Abarahamu; a lo maa li, a lo zanma'aa mu.»
57 A ɓa Zuwifera baraa haan lo: «O ɓɛɛ in yu zerema ɓuwiyaɲu ma ɓuwɛ, a uwe ma Abarahamu dede le?»
58 Yesu baraa haan ɓa: «Ma tiyan wure, un bara mu han mi, saani a Abarahamu ɛn, a mɛ mi.
59 Bun wá, ɓa uu bubuwo a ya duwora lo, a Yesu yu puwansi a lo li Deeɓenu ɓuwanirozuun.
91 Yesu anninu tuwa wá lo maa banuu nɛ te a lo a mani.
2 Lo buwara diyora lo ma biyo: «Waa naso, a wii wo mu be'uwe mu, a lobe banuu nɛ lee, ta a ɓaa ni, a na lo te a lo a mani?»
3 A Yesu caan ɓa: «Ɓɛɛ a biyo lobe wurasin ɓaa ni wo be'uwe uwe, a yawe a Deeɓenu wema yi zeni lo wá.
4 Mu pan a wosonuu, ma bun wa tawɛ a wa tii lɛ tuwo ni wema ɲu; yi ɓɛɛ a bun, li tun yi aa huun fo be nɛ ɲu, to nuu woo ɓɛɛ we diyowo yi.
5 Dɛɛ un mi ho dimiɲa, a mɛ a ho dimiɲa ómū.
6 Biyowo lo bara bun vo, Yesu puwinniya mi hincannu uwasi li tuūn, a lo aa mu, bun bɛnɛ lo yoo buwara mu lo mani yira na;
7 a lo baraa haan hó: «Fɛn vɛ sɛɛ o waa Silowe ɲuu'aan, Silowe ura “nɛ tuwo”. Lo anniya vɛ siya mi waa; a lo arona mana a lo yira mi waa mi.
8 Lo baanna ma bá nɛ ya wee mi lo a lo fara, huwaa diyo wɛ: «Lɛ yɛ ɓɛɛ a lo banuu nɛ ya wee ɛsi he aa fara mu be uwɛ?»
9 Ɓa tuwan we mi waa tɛ lo lo a lobe; a ɓa tuwan tɛ lo fiyofiyo, lo ɓɛɛ a lobe, lo ɓa a ni nɛ lowɛ. A mu yi a lo banuu mite hó mi waa tɛ lo a mibe mu cuwa.
10 A bun wa ɓa diyora lo: «A ma mu yɛ o yira hɛɛna na?»
11 Lo caan ɓa: «Lo banuu nɛ ɓa lo Yesu, a hó aa tiin a buwara un yira na, a lo lo un vɛɛ sɛɛ un waa Silowe ɲuu'aan. Un va bin, un siya un waa, a un yira hɛɛna.»
12 Ɓa baraa haan lo: «A weso lo banuu so mi na?» A lo caan ɓa: «Un ɓɛɛ zun.»
13 A bun wa ni lo a va lo banuu nɛ ya a mani mu a vara ɓa Fariziyɛnna se.
14 Mu wo vunurobe wozomɛ zeze, a Yesu aa mu tiin a hɛɛna lo banuu yira.
15 A bun wo ɓa Fariziyɛnna diyonu ma lo ɲu a zuun biyo lo yira bona hɛɛna na. A lo baraa haan ɓa: «A lo buwara tiin un yira na, un siya un waa, a un yira mi waa mi.»
16 Ma bun Fariziyɛnna tuwan lo: «Lobe banuu nɛ yɛ ɓɛɛ lo Deeɓenu se, bari lo ɓɛɛ mi waa anmi li vunurowozomɛ lada.» A tuwan bá lo: «A ma mu yɛɛ banuu be'uwewe da wera mu hanmarobe nɛ yɛ?» Ɓa ɲu ɓɛɛ wo ɓuwa mu wá.
17 A ɓa tintiyan baraa haan hó nɛ ya a lo mani mu: «A uwe han, a webe uwe yu woro hó nɛ hɛɛna o yira bena?» A hó lo: «Lo a Deeɓenu ɲucan»
18 Ɓa Zuwifera pan ɓɛɛ we lara lo lo ya a mani, lo a wɛrɛ lo yira mi waa mi, fuwa mu yu lo banuu ɓaa ni venu na.
19 Ɓa aa diyora bá: «Lɛ dede a mibe yaro nɛ mi lo lo too ma manimu le? A ma mu yɛ lo yira bona mina wɛɛrɛ?»
20 Ɓaa ni caan ɓa: «Wa anni zun lo lo a wa yaro, lo lo too ma manimu;
21 a yi a yɛmu lo yira bona mina wɛɛrɛ, wa ɓɛɛ zun bun; a wii hɛɛna lo yira, wabe ɲa ɓɛɛ zun bun. Mi diyo lo mite, lo daan yu a woro mi yɛrɛ un'o.»
22 Ɓa ni wura bun, bari ɓa we zaanna ɓa Zuwifera yira, a biyo ɓa Zuwifera we co mu wá vo lo: «Nuu wo nuu nɛ yi ta biyo lo Yesu a lo Kirisita, to hó ɲa lee li Deeɓenu faralozuun.»
23 A bun wure na ɓaa ni we lo: «Mi diyo lo mite, lo daan yu.»
24 Ɓa Fariziyɛnna tintiyan vo lo banuu nɛ ya a mani mu, a ɓa baraa haan lo: «Ɓuwani Deeɓenu, wabe anni zun lo lobe banuu nɛ yɛ a be'uwewe.»
25 Lo caan ɓa: «Lo yi a be'uwewe, mɛ ɓɛɛ zun bun; mu beɲu'ere nɛ un zun bun a biyo; mɛ ya a mani, a wɛɛrɛ un yira mi.»
26 A ɓa baraa haan lo: «A webe lo wora o? A ma mu yɛɛ lo hɛɛnana lo yira.»
27 Lo caan ɓa: «Un ya dɛɛri muwan mu haan mi vo, a mi ɓɛɛ tɛtiya mi ɲuvanle; a webena mi miniya a bini ɲi mu? A mibe ɲa miniya a we lo buwara le?»
28 Ɓa tuwora lo, a ɓa lo: «A uwe a lo buwaro, wabe a Moyize buwara.
29 Wa anni zun lo Deeɓenu wara ma Moyize, a mu yi a lɛ yɛ mu, wa ɓɛɛ zun hó lele.»
30 Lo banuu caan ɓa: «Bun anni maa ɲa a hanmarobe, a mibe ɓɛɛ zuun lo lele, a ɲa a lobe hɛɛna mɛ yira!
31 Wa zun a Deeɓenu ɓɛɛ can ɓa be'uwewera, a nuu nɛ yi anmi li, a we li sa'o, a hó naso li wee can.
32 Mu ɓɛɛ in ɲa feni woo, lo nuu hɛɛna nuu nɛ too ma manimu yira yu.
33 Lɛ yɛ ya yi ɓɛɛ lo Deeɓenu se, lo ɓɛɛ ya we diyowoo yi.»
34 A ɓa caan lo: «A mu be'uwe duun uwe to wure le bosi, a uwe miniya a arani wabe le?» A bun wa ɓa ɲa lo lora.
35 Yesu we ɲa mu lo ɓa we ɲa lo, lo bana yu lo zeze nɛ, lo baraa haan lo: «O lara lo Nucoro Zo na le?»
36 Lo caan Yesu: «Hó a wii Ɲuso, yawe a un laa la.»
37 A Yesu baraa haan lo: «O ma lo vo, a lɛ mi waa woro ma o, a hó a lo.»
38 Bun wo so lo lo: «Un lara Ɲuso.» A lo lii ɓuunasi sarahu lo waa.
39 A Yesu baraa haan lo: «Un mana hobe dimiɲa nɛɛ iri bena, bun ɓɛɛ a bebiyan, a yawe a bá nɛ yira ɓɛɛ mi, a hán mi; a bá nɛ yira mi mu, a bá ɓɛɛ mi.»
40 Fariziyɛnna tuwan nɛ ɛnna suraa lo ɲa hán wara so, a ɓa bara haan lo: «Wabe ɲa a maniya le?»
41 A Yesu caan ɓa: «Mi ya yi a maniya, to be'uwe ɓɛɛ ya ɛn mi ɲuu, a wɛɛrɛ, mi lo mi yira mi, ma bun mu mi bin.
101 Ma tiyan wure, un bara mu han mi, nuu nɛ yi ɓɛɛ zo ɓa para luwee ma ho zun'an, a lo cɛɛ yoo ma febinu, hó a ànrō ma nitewa.
2 A lɛ yi zo ma ho zun'an, a hó a ɓa para so didiro.
3 Lo zun'anpɛro hɛɛ ho zun'an han lo, a to ɓa para ɲi lo tannu. Lo ve ɓa para nɛ a lo taa ma ɓa yele a hɛɛra ɓa lera ho iin.
4 Lo yi na a bá nɛ wure a lo ta lo ho iin vo, to lo hecaa ɓa waa, a ɓa para be laa, bari ɓa zun lo tannu.
5 Ɓa ɓɛɛ buwa nuhunu a dɛɛ; a ɓa luwi ɛɛ hó na, bari ɓa ɓɛɛ zun lo nuhunu tannu.
6 Yesu we ha dín waawe so haan ɓa, a ɓa maa ɓɛɛ we fanmuwan biyo lo woro ura.
7 Yesu tintiyan baraa haan ɓa: «Ma tiyan wure, un bara mu han mi, a mɛ a ɓa para zun'an.
8 Bá nɛ wure anniya un waa, a aanna ma niterawa, a ɓa para ɓɛɛ tɛtiya mi ɲuvanle ɓaa.
9 Mɛ a ho zun'an; nuu nɛ yi zo ma mɛ, to lo isi; lo zo a lo le, a le yi dina.
10 Lo anro yi ɓuwee, to a lo aa ɲūū, aa ɓuwe, aa yaa; a mu yi a mɛ, mɛ mana yawe a ɓa para yi ho sii, a yi ho puwiri.
11 A mɛ a lo pedidi tete. Lo pedidi tete wee de mi sii nɛ mi para bena.
12 A mu yi a lo tosɛ nɛ mi wari, a nɛ ɓɛɛ a lo pedidi, a nɛ ɓɛɛ te ɓa para, hó yi ma daɲuwo ɓuweenu, to lo huwa yu do ɓa para si; a to lo daɲuwo aa yu ɓa mi yɛrɛ aa yara'a.
13 Lo a nuu nɛ so warii, a lo ɓɛɛ do mi yi ma ɓa para be. Mu yi a mɛ, mɛ a lo pedidi tete.
14 Un zun un para, a un para zun ni,
15 a obara biyo sin lo Maa zunna ni, a un zunna lo Maa; a un nɛ un sii un para bena.
16 Para tuwan ɲa pan mi un nu wá, a nɛ ɓɛɛ mana libe peluwe nɛ yɛɛ. Un ɲa tawɛ a un mana bá para so, ɓa ɲi un tannu, a li pe'uwi we de'ere, pedidi ni'ere.
17 Lo Maa wa ni, a biyo un nɛ un sii, yawe a bini fe ho.
18 Nuu woo ɓɛɛ fe ho na, a mɛ na ho un yɛrɛɛ; se mi un se a nɛ ho, se mi un se a fe ho; a hó tannu so un yu a lo waa Maa se.
19 Hán wara so bena, cara'arobe tintiyan zo ɓa Zuwifera ma wɛ aza.
20 Cururu ɓa siīn we mi waa bara: «Ha'i'oo mi loo, lo huwa ee, a webena mi tɛtɛ mi ɲuvanle laa?»
21 A tuwan we mi waa bara: «Hanbe wara nɛ yɛ ɓɛɛ a ha'iri'ooso wara. Ha'i'oo san da maniya yira hɛɛ woo le?»
22 Biyo yɛ wo ho mutannuu, a heya mu Ɲuuhɛɛrobe sanni leenu Yerusalɛmu.
23 Yesu we mi waa hɛɛ'a li Deeɓenu ɓuwanirozuun Salomuwan boro zun'aan.
24 Ɓa Zuwifera aa i'iriyo laa a ɓa baraa haan lo: «A tuwifuwa diyan o we wa ha'iri yayoo? Uwe yi a lo Kirisita, bara mu han wa papara'a.»
25 A Yesu caan ɓa: «Un baraa mu haan mi, a mi ɓɛɛ lara. A han wema nɛ un we waa Maa yenu na, a hán mi waa lee un sɛrɛyamu.
26 A mi ɓɛɛ lara, bari mi ɓɛɛ a un para tuwan.
27 Un para wee ɲi un tannu. Mɛ zun bá, a ɓa du un hiya wá.
28 Un han ɓa ma sii nawasi; ɓa ɓɛɛ hi woo, a nuu woo ɓɛɛ la'aa ɓa fe un nuu.
29 Waa Maa nɛ na ɓa na, hó ɓuwa po ɓa ni wure, a nuu mana nɛ la'aa ɓa fe waa Maa nuu aa yi.
30 Lo Maa ma mɛ a de'ere.
31 Ɓa Zuwifera ɲa saanna bubuwo a duwora lo.
32 Bun wá Yesu baraa haan ɓa: «Un zeniya mi ma wema tetiya cururu nɛ lo waa Maa se. A han yɛɛ dede bena mi miniya a duwo ni?»
33 Ɓa Zuwifera caan lo: «Ɓɛɛ a wema tetiya bena wa duwo o, a zuwa, bari uwe nɛ a nucoro, pan hɛ o siin lo o a Deeɓenu.»
34 A Yesu caan ɓa: «Mu ɓɛɛ tuwa mi tuwa vanlo lo mɛ lo: «Mi a ɓuwanirobera» le?
35 Bá nɛ han wara waraa haan, bá yi vo ma ɓuwanirobera, a mu Toorobe wara ɲa yi ɓɛɛ huwo,
36 a lɛ lo Maa ciyo, a tuwo ho dimiɲa, mi lo hó na: «O mi waa de zuwa» bari un lo «Un a li Deeɓenu Zo», mi dɛ bun dɛɛ!
37 Un yi ɓɛɛ mi waa we waa Maa wema, a mi ɓɛɛ co laa na!
38 A mu yi wo a un mi waa we han, hare a mi yi ɓɛɛ laa na, a mi maa ɲa laa lo Maa wema na, yawe a mi zuun, a fanmu lo lo Maa mi mɛɛ, a mɛ mi lo Maa.»
39 Bun wá ɓa ɲa tintiyan ɛnna mu se a fi laa, a lo yu vu ɓaa
40 Yesu zan bin a yuwara ho Zurudɛn ba bɛnɛ a yoo asiyo bin, he Zan we batiziya ɓa ni.
41 Ni cururu we mana lo se, a ɓa we mi tɛ lo: «Zan ɓɛɛ wo hanmarobe woo, a biyo wure Zan waraa lobe banuu nɛ yɛ bena wo boo.»
42 Binni, ni cururu bo mi sinciri si lo wá.
111 Banuu ni'ere nɛ yenu Lazare we to vannu, lo wo Bɛtani lo nuu, Mari ma mii nuzo Marita ɓa lo.
2 A hó Mari so we buwara mu ɲii nɛ pinpiyan sin lo Ɲuso na, a tiyo lo ziya na ma mi ɲufuwe, a hó ɓaa yaro Lazare ɓɛɛ we cohee mu.
3 Ɓaa hanminle we tuwo nuu a vɛɛ baraa haan Yesu: «Ɲuso, dɛɛ o yira ɓɛɛ cohee.»
4 Biyowo lo ɲa bun, Yesu lo: «Hobe vannu nɛ yɛ ɓɛɛ a lo humu vannu, mu a yawe Deeɓenu ɓuwaɓuwamu mi, yawe a li Deeɓenu Zo ɓuwani mu nu wá.»
5 Yesu waana Marita ma mi nuzo ma Lazare.
6 Biyowo Yesu ɲa lo Lazare ɓɛɛ cohee, lo pan wo wozomaɲu he lo ɛnna;
7 bun bɛnɛ lo baraa haan ɓa buwara: «Wa aro vɛ Zude tun!»
8 A ɓa buwara baraa haan lo: «Naso, mu ɓɛɛ mɛnna a ɓa Zuwifera ya mi o duwo ma bubuwo, a o pan aro bin le?»
9 Yesu caan ɓa: «Ho wosonu wa'atira ɓɛɛ a ɓuwɛɲu le? Nuu nɛ yi vɛsi wosonuu, hó ɓɛɛ tun, bari lo yira mi ho dimiɲa ómū na;
10 a nuu nɛ yi vɛsi ho tinaa, hó tun, bari ómū ɓɛɛ mana lo se.»
11 Han wara so bɛnɛ lo baraa haan ɓa: «Wa yirā Lazare duma, a un vɛ siinni lo.»
12 Ɓa buwara baraa haan lo: «Ɲuso, lo yi yu to duma, to lo isi.»
13 A lo humu dada be Yesu wura, a ɓabe pa'obara lo a ho dada tete be lo wura.
14 Bun wo so Yesu wura wiya: «Lazare huru.
15 A mibe bena mu sin na biyo un ɓɛɛ ɛnna bin, yawe a mi yi lana. Wa vɛ ɓa wá!»
16 Bun wá, Tomasi nɛ ɲa ve ma Didimu baraa haan ɓa buwara nɛ á: «Wa muso fɛn, yawe a wa vɛɛ hi ma lo!»
17 Yesu vɛɛ cii, bun wo a Lazare huwan yu wozoma bena.
18 O ɲa yi dɛɛ mu, Bɛtani a dedee ma Yerusalɛmu, nu'o'onu cuwa serehoozin (6 000) ɲu'an.
19 Zuwifera cururu we mana aa tɛɛ Marita ma Mari na ma ɓaa yaro humu, a ɓuwɛɓuwɛ'a ɓa.
20 Biyowo Marita ɲa lo Yesu buba, lo anniya le sin lo waa, a Mari hó asi li zuūn.
21 Marita baraa haan Yesu: «Ɲuso, yi a o ɛnna he, to waa yaro ɓɛɛ huru.
22 A hare biyo wa, un zun lo be wo be nɛ o yi fara Deeɓenu na, Deeɓenu nɛ mu aa.»
23 A Yesu baraa haan lo: «Mi yaro vee.»
24 «Un zun lo lo vee ho veeze, li wozomɛ venii.»
25 A Yesu baraa haan lo: «Mɛ a ho veenu ma ho sii. Nuu nɛ yi laara mɛ na aa ɛndɛɛ hare a lo yi huru;
26 a nuu nɛ yi midɛɛ, a lara mɛ na, hó ɓɛɛ hi woo. O lara bun na le?»
27 A lo baraa haan lo: «Oo, Ɲuso, un lara lo o a lo Kirisita, li Deeɓenu Zo, hó nɛ ya tawɛ a ɓuwee ho dimiɲa.»
28 Biyowo, Marita waraa bun vo, lo i anniya fɛnna. Lo zo vo mii nuzo Mari a lo uwin'uwinniya biyo yɛ lo ɲuvanlo: «Waa Naso mi he, a lo mi waa ve o?»
29 Mari ɲinle ma bun, bun ma lo huwonu wure wo de'ere a le lo se;
30 bari mu wo a Yesu ɓɛɛ iin zo ho lóo. Mu we aa he Marita le san lo waa, aa bin lo pan mi.
31 Ɓa Zuwifera nɛ we ɛnna li zuūn lo Mari se aa ɓuwɛɓuwɛ'a lo maa a lo lii huwa piri a ii le, a bá du lo hiya wá, a biyo ɓa we pa'obara lo a li buwi wá lo anniya le wɛ.
32 Biyowo Mari le ciyo he Yesu mi, a lo yira da lo wá, lo cuunna mite do lo ziya se, a lo lo: «Ɲuso, yi a o ɛnna he, to waa yaro ɓɛɛ huru.»
33 Biyowo Yesu ma a lo wɛ, a ma a ɓa Zuwifera nɛ du lo hiya wá mi waa wɛ, lo mite suraa va lo wá, a bonu lɛɛna;
34 a lo lo: «A weso mi do lo?» A ɓa lo: «Ɲuso, ɓuwee aa dɛɛ!»
35 A Yesu wa.
36 A bun wá ɓa Zuwifera we mi waa tɛ lo: «Mi dɛɛ, lo ɛnnɛ terena wo lo yira.»
37 A tuwan ɓa siin lo: «Lobe nɛ hɛɛna lo mani yira, lo ɓɛɛ ya we da cɛ daɓere, a lobe banuu nɛ yɛ ɓɛɛ ya hi le?»
38 Yesu suraa ɲa bina va lo wa, a lo huwa lo li buwi wá. Li buwi so wo ɓo'an nɛ bibiyo ɲa ɲuɓo na.
39 A Yesu lo: «Mi lee li bibiyo bin.» A Marita lo nuhuwo ɓaa hanminu baraa haan lo: «Ɲuso, lo pinpiyan dɛri mi waa le, bari biyo a mu wozoma na!»
40 A Yesu lo: «Un ɓɛɛ baraa haan o, lo o yi lara, lo o mi Deeɓenu ɓuwaɓuwamu le?»
41 Ma bun ɓa leena li bibiyo bin. Yesu huweniya mi yira ho waa, a lo lo: «Waa Maa, un bara'ari o, biyo o caan un faralo bena.
42 Mu yi daanna mɛ na, un zun a o wee can ni tuwite, ma bun, a ɓa zanma, ɓa ni nɛ zan he yɛ bena un waraa, yawe a ɓa laa biyo, lo a uwe tuwo ni.»
43 Biyowo lo wura bun vo, lo buweriyo ma tannu benu: «Lazare, le!»
44 A lo nuhuwo aa lo; mu we a lo ziya ma lo nule ba na ma aanrobe, a cɛnmɛ ta lo wafonu na. A Yesu baraa haan ɓa: «Mi fuwe laa, a mi de lo si a lo fɛn!»
45 Zuwifera cururu nɛ mana Mari bá se, a nɛ ma biyo Yesu wo we lara laa.
46 Hare ma bun tuwan ɓa siīn va ɓa Fariziyɛnna se a vɛ bara biyo Yesu wo a haan ɓa.
47 Ɓa sara'awera ɲunasiyo ma ɓa Fariziyɛnna vo ɓa iriwera a aa forawɛ, a ɓa lo: «A webe wa we? Dɛɛ lobe banuu nɛ yɛ mi waa we hanmarobera cururu!
48 Wa yi do lo si a lo vɛ ma waa ma mu, ɓa ni wure la laa, a to ɓa Romusiyo aa yaa wa Deeɓenu ɓuwanirozun ma wa tun.»
49 Ɓa ni'ere nɛ yenu wo Kayife, a nɛ wo lo sara'awe li zeremi soo baraa haan ɓa: «Mibe ɓɛɛ fanmuwan diyowoo biyoo.
50 Mi ɓɛɛ ma lo mu suwanni a ni'ere mu'ɛnnu buwa mu ɓa zanma ɲu na a li tunsiyo vi, a po li tunsiyo wure yaanu le?»
51 Lo ɓɛɛ ɛnnɛ we wura han wara so mi yɛrɛ se, a biyo lo wo sara'awe iinso libe zeremi soo, to han wara so wo yimiro wara nɛ zeniya lo Yesu tawɛ a hi ɓa zanma ɲu na.
52 A mu ɓɛɛ a li tun zanma mide bena, a yawe a li Deeɓenu ni nɛ yara'aa mu yi fewɛ a we suraa ɲu'ere.
53 A dín wozomɛ so zeze ɓa fasiyo lo ɓuwenu.
54 A bun wá Yesu vunuwan a hɛɛ'a ɓa Zuwifera siīn yeyeree, a lo lo he lo ya mi a fɛɛnna va li hɛnletun nɛ mi suraa bin ló'ere nɛ yenu Efarayimu. A bin lo vɛ asiyo ma mi buwara.
55 Biyo yɛ wo a ɓa Zuwifera Anniwawa sanni sura, a li tunsiyo cururu yuwa Yerusalɛmu li sanni waa a yoo cii mite.
56 Ɓa we mi waa piri'a Yesu, a ɓa bara han wɛ li Deeɓenu ɓuwanirozuun: «A mu yɛ mi paa? A lo ɛnnɛ ɓɛɛ ɓuwee li sanni uwɛ?»
57 Bun tara a ɓa sara'awera ɲunasiyo ma ɓa Fariziyɛnna na tannu yawe a nuu nɛ yi zun he lo mi, a lo aa bɛ lo, a ɓa yi lo fi na.
121 Wozoma hoozin saani a li Anniwawa cii, Yesu lo mana Bɛtani, he Lazare nɛ lo veriyo ɓa nuhuwora siīn mi.
2 Ho tina so binni, ɓa vo lo ma dirobe. Marita we mi waa be mu dirobe si, a Lazare ɛnna ɓa ni nɛ ma Yesu asiyo mu dirobe wá siīn.
3 Bun wo so Mari i so ɲii nɛ pinpiyan sin litiri tara, ɲii nɛ yaa he, a nɛ we'aa ma nari sun, lo buwara mu Yesu ziya na, a lii tiyo han ma mi ɲufuwe; a li zun wure huwa su ma ho pinpiyan so nɛ sin.
4 A bun wá, lo Yesu buwara ni'ere, Zuda Isikariyote, hó nɛ we tawɛ a de lo nuu, huwa lo:
5 «A webena mube ɲii nɛ yɛ ɓɛɛ yu yiya warifonu hannuwan bemumuwɛntiin a cara'aa na ɓa banbannasiyo na.»
6 Ɓɛɛ co a lo liya ɓa banbannasiyo be na lo bara biyo uwe, a biyo lo wo ànrō, a a lobe we mi waa cɛɛn ɓa wari poro'ozo; a lo ya wee lee biyo ɓa uwa bin mi yɛrɛɛ.
7 A Yesu lo: «Desi lo suun, biyo lo wo yɛ, lo wo mu un huun zeze bena.
8 Ɓa Banbannasiyo, bá anni mi mi se tuwituwi, a mu yi a mɛ, mɛ ɓɛɛ mana mi se tuwituwi.»
9 Ɓa Zuwifera zanma cururu ɲa lo Yesu mi Bɛtani loo, a ɓa lo mana, yɛrɛ ɓɛɛ hini a lobe Yesu midee bena, a yawe a ɓa yira dɛ Lazare nɛ lo veriyo ɓa nuhuwora siīn wá.
10 Ɓa sara'awera ɲunasiyo vɛɛ coparaa yawe a ɓuwe Lazare muso,
11 bari hó bena ɓa Zuwifera cururu we mi waa ɛɛ ɓabe na, a ii laa Yesu na.
12 Mu tunsaan ɓa zanma nɛ mana li Anniwawa sanni bena ɲa lo Yesu buba Yerusalɛmu;
13 Ɓa ma oro tɛɓɛrɛla, a ɓa lo le sin lo waa, a ɓa zee aa bara: Foo, Deeɓenu! Duɓa han lɛ lo ma ɓuwee lo Ɲuso yenu na, Duɓa han ɓa Isira'ɛli ni pa'ama!
14 Yesu yu sunɓazo a yoo asiyo wá, a heya wɛ ma biyo mu tuwara:
15 Siyo lo, ɓɛɛ co zaan! Dɛ o pa'ama nɛ buba yɛ! Lo asiyo sunɓazo manuu!
16 Miyɛɛ lo buwara ɓɛɛ we fanmuwan bun bera so; a biyowo Yesu ɓuwaɓuwamu lo, a bun wo ɓa ha'iri liyo mu wá, lo mu we tuwa lo bena, lo a a mibe wo mu haan lo.
17 Biyowo Yesu we vo Lazare lena li buwiī, a veriyo lo ɓa nuhuwora siīn; ɓa zanma nɛ bun wo yireē, we mi waa lee lo sɛrɛyamu.
18 A bun na zanma ciyo we aa san lo waa, bari ɓa ni we ɲa bun hanmarobe so nɛ lo wo la'ari.
19 A bun wá ɓa Fariziyɛnna huwa bara han wɛ: «Mi ɓɛɛ maa le? Biyo ɓɛɛ ɲiyan diyowoo han mi, ɓa ni wure du lo hiya wá uwe!»
20 Gɛrɛkela tuwan ɛnna ɓa zanma siīn nɛ we yuwa li sanni a yoo ɓuwani Deeɓenu.
21 Bá tu suraa Galile tun Bɛtisayida ló nuu Filipe, a ɓa diyora lo: «Ɲuso, wa mi mu se a mi Yesu.»
22 Filipe anniya vɛ bara bun haan Andere, a ɓa niɲu i bo wɛ vɛ baraa mu haan Yesu.
23 A Yesu caan ɓa: «Mu wa'ati ciyo a lo Nucoro Zo yenu ɓuwani.
24 Ma tiyan wure, un bara mu han mi, li dubiru nɛ do li tuūn yi ɓɛɛ hi, to li asi midee; a li yi hi, to li bini hɛ dubiyo nɛ boni.
25 Nuu nɛ yi wa mi sii, aa te ho bee; a nuu nɛ ɲiina mi taa hobe dimiɲa nɛɛ, hó ta ɛn bin a we sii nɛ ɓɛɛ mi ve.
26 Nuu nɛ yi sɛ han ni, a lo di un hiya wá, ma bun he un yi mi, to a bin un toosɛ ɲa ɛn. Nuu nɛ yi sɛ han ni, lo Maa aa han hó naso ma yenu.
27 Wɛrɛ un bonu biya. A webe un bara? A un bara waa Maa, nɛ a un poroma libe wa'ati nɛ yɛ le? A dɛɛ a libe wa'ati so dede be co mana ni!
28 Maa, de o yɛrɛ yenu wá!» A bun wá tannu lo ho wá: «Un do li wá, a un ɲa tintin de li wá.»
29 Ɓa zanma nɛ ɛnna bin, a nɛ ɲa ho tannu so we mi waa tɛ lo mu a wuronama'arobe, a ɓa tuwan lo a Deeɓenu to'aro waraa ma lo.
30 A Yesu baraa haan ɓa: «Ɓɛɛ a mɛ bena hobe tannu nɛ yɛ ɲansan; a mibe bena.
31 A wɛrɛ a hobe dimiɲa nɛ yɛ irilowo, a wɛrɛ hobe dimiɲa nɛ yɛ bɛ aa ɲa lera ho iin.
32 A mu yi a mɛ, un yi huweniya li tun wá a yuwara wo nɛ, to un vɛ ɓa nucoza wure mana un se.»
33 Lo we mi waa woro bun, aa zeni li humu nɛ sin lo hira.
34 A ɓa zanma caan lo: «Wa ɲa mu ho tuwaa, lo lo Kirisita a aa we nawasi; a yɛmu na o lo mu tawɛ a lo Nucoro Zo huweni? A wii a hó Nucoro Zo so?»
35 Yesu baraa haan ɓa: «Ho ómū pan mi mi siīn wa'atizo uduu. Mi yɛrɛ vɛsi a ho ómū da haan mi, yawe a han tiɓiyo ɓɛɛ aa vin miyan: nuu nɛ vɛsi tiɓiyo ɓɛɛ zun he mi vɛ.
36 Biyowo mu ómū mi mi se, a bun wo a mi laanu mu ómū na, yawe a yi we ómū za.»
37 Hare a lo we wo hanmarobe ciyo ɓa ni yira wá, ɓa ni ɓɛɛ we lara laa,
38 yawe a li Deeɓenu ɲucan Ezayi wara nɛ yɛ ɲuti: «Ɲuso, a wii laara wa tannu nɛ do na? Aa wii lo Ɲuso zenina mi buwa-pa'a?»
39 Ma bun ɓa ɓɛɛ we laa yi bari Ezayi ɲa baraa lo:
40 «Lo maaniya ɓa yira, A ɓo ɓa siyan, Yawe a ɓa ɓɛɛ mi diyowoo ma mi yira Yawe a ɓa ɓɛɛ co fanmu sinu Yawe a ɓa ɓɛɛ yi loɓi, A un ca yira ɓa vari a wɛɛ.»
41 A bun Ezayi baraa, a biyo lo we maa Yesu ɓuwaɓuwamu, a na lo wura lo be.
42 Bun wure wá, hare ɓa wɛɛsiyo siīn ni cururu we lara laa; a Fariziyɛnna bena taan ɓa ɓɛɛ we mi waa ziin mu, bun wure a ɓa ɓɛɛ yi ɓa ɲa lee li Deeɓenu faralozuun;
43 bari a yi yenu ɓa nucoza se, bun wo sin ɓaa poona a yi yenu Deeɓenu se.
44 Yesu buweriyo: «Nuu nɛ yi laara mɛ na, ɓɛɛ a mɛ lo laara na dɛ, a lɛ tuwo ni lo laara na;
45 a nuu nɛ yi mi waa dɛɛ mɛ na, to a lɛ tuwo ni lo mi waa dɛɛ na.
46 Mɛ a mu ómū, un mana ho dimiɲa yawe a nuu wo nuu nɛ laara mɛ na ɓɛɛ co wàà han tiɓiyoo.
47 Nuu nɛ yi ɲi un wara, a lo ɓɛɛ be han si mi siyaan; to ɓɛɛ a mɛ iri lo naso dɛ, bari un mana a isi ho dimiɲa, a ɓɛɛ a aa teeni iri ho wá.
48 Nuu nɛ yi pan mɛ na, a ɓɛɛ ta un wara na, to biyo iri lo bun a han wara nɛ un wara; a hán aa irila lo naso li wozomɛ venii;
49 bari un wara ɓɛɛ a mɛ untena wara, a lo Maa nɛ tuwo ni, a hó uwa biyo un tawɛ a bara ma biyo un tawɛ a woro un ɲuɓoō.
50 A un zun mu lo lo fɛsirobe a ho sii nɛ ɓɛɛ mi ve. Ma bun biyo un bara be, un bara bun ma biyo lo Maa muwanna mu haan ni.
131 Saani a li Anniwawa sanni cii, lo zuunna lo li wa'ati yu a mi le hobe dimiɲa nɛɛ a vɛ lo Maa wá, a bun wá Yesu nɛ waana mi ni nɛ ho dimiɲa he, tiyo mi waminu ɲu.
2 A ɓa mi mi tinaadirobe, bun we a Sitani do mu Simu yaro Zudasi siyan vo a hó de Yesu nuu.
3 A Yesu zuunna lo lo maa zan be wo be mi nuu, lo a Deeɓenu se mi lo, lo a a Deeɓenu se mi vɛ,
4 lo huwa mu dirobe wá, lo ɓuwɛna mi baforo, a lo i so cɛnmɛ ba miyan.
5 Bun bɛnɛ lo yɛɛriyo ɲu uwa yiyo, a lo huwa siya mi buwara ziya, a tii haan ma li cɛnmɛ nɛ lo ba miyan ɲuɓo.
6 Biyowo lo aa ciyo Simu Piyɛre na, hó baraa haan lo: «Uwe, wa Ɲuso dedee aa sɛɛ mɛ ziya le!»
7 A Yesu caan lo: «Biyo un mi waa we yɛ, o ɓɛɛ in zuun mu wɛɛrɛ, a o maa fanmu mu ma bɛnɛ.»
8 A Piyɛre bara haan lo: «Hee, fiyofiyo, o ɓɛɛ sɛɛ mɛ ziya.» A Yesu caan lo: «Un yi ɓɛɛ yu o sɛɛ, to o ma ni be diyowoo mana wɛɛ!»
9 A Simu Piyɛre baraa haan lo: «Ɲuso, ɓɛɛ daan un ziya na, ɲa sɛɛ un nule ma un ɲu'o.»
10 A Yesu baraa haan lo: «Lɛ yi butanna mu ɲuu, hó ma'o ɓɛɛ hini mana soonu na a mu yi ɓɛɛ a ziya sɛɛnu mide, a biyo lo cuu parapara; a mibe cuu, hare a mu yi ɓɛɛ a mi wure.»
11 Lo zuunna hó nɛ de lo nuu, a bun na lo lo: «Ɓɛɛ a mi wure cuu mu.»
12 Biyowo lo siya ɓa ziya vo, a so mi baforo zan, lo i asiyo mu dirobe wá, a lo baraa haan ɓa: «Mi fanmuwan biyo un baraa haan mi yɛ le?
13 Mi mi waa ve ni ma Naso ma Ɲuso, a mu a tiyan, a biyo a bun a ni.
14 Ma bun, mɛ nɛ a Ɲuso ma Naso, yi siya mi ziya, to mibe ɲa tawɛ a sɛɛ wɛ ziya;
15 bari biyo a zenirobe nɛ un na miyan, yawe a mibe muso wee we biyo sin un wo haan mi.
16 Ma tiyan wure, un bara mu han mi, lo toosɛ ɓɛɛ po mi Ɲuso, a lo tuuro ɓɛɛ po lɛ tuwo lo.
17 Mi yi zun bun, to mi damuwan, a mi yi wee we mu.
18 Ɓɛɛ a mi wure un miyan dɛ, un zun bɛ un wɛ'aa. Mu Toorobe anni, bun ɲu tawɛ a ti: hó nɛ ma ni mi waa pari di, hó yerema so un ziyo.
19 A wɛɛrɛ un bara mu bera so han mi, saani a mu cii, yawe biyowo so mu yi ciyo, a mi laa lo Mɛ mi.
20 Ma tiyan wure, un bara mu han mi, nuu nɛ yi ta lɛ un tuwo na, to a mɛ lo ta na, a nuu nɛ yi ta mɛ na, to a lɛ tuwo ni lo ta na.»
21 Biyowo lo muwan biyo vo, Yesu bonu biya a lo lo: «Ma tiyan wure, un bara mu han mi, a mibe ni'ere de ni nuu.»
22 Ɓa buwara huwa dɛɛ wɛ na, a nuu pɛɛ diyo mite lo ta a wii lo miyan?
23 Lo buwara ni'ere, hó nɛ Yesu waana we dumasi suraa Yesu a ɓa mi mu dirobe wá.
24 Simu Piyɛre da mi nu hó na, lo: «Diyo ta lɛ lo woro be a wii?»
25 A hó buwaro so tintiyan ɓo Yesu supɛɛ na a lo diyora lo: «Ɲuso, lo a wii?»
26 A Yesu caan lo: «A lɛ un yi daanna un nucuwe yoo na na. Lo lii daanna mi nucuwe, a lo yoo na li Simu Isikariyote yaro Zudasi na.»
27 Li nucuwe na Zudasi na, bun ma Sitani zonu loo wure wo de'ere. A Yesu baraa haan lo: «Biyo o yi we, we mu fuwafuwa!»
28 Bun wure wá, bá nɛ ma ɓa ɛnna mu dirobe wá nuu woo ɓɛɛ fanmuwan biyo na lo wara biyo laa.
29 Biyo wá mu wo a a Zudasi a ɓa waricɛɛn, tuwan we pa obara lo Yesu lo lo yɛ biyo mi ma'o ɛnna li sanni se, wurasin lo lo nɛ be ɓa banbannasiyo na.
30 Zudasi fo li nucuwe, a bun to i wo lo lenu mi ciyoo yɛ! Mu wo a li tun huun.
31 Biyowo Zudasi i lo vo, Yesu lo: «Wɛɛrɛ, lo Nucoro Zo yenu ɓuwaniya, a Deeɓenu yenu ɓuwaniya mu nu wá.
32 Deeɓenu yenu yi ɓuwaniya ma lo nu, to Deeɓenu ɲa ɓuwani lo ma lobe mite nu, aa li ɓuwani lo mi ciyoo yɛ!
33 Un hanyira, a wa'atizo uduu un pan we ma mi. Mi aa piri'a ni; a biyo sin un barala mu haan ɓa Zuwifera, un ɲa bara mu han mibe wɛɛrɛ: «he un vɛ, mibe ɓɛɛ ɓuwee bin yi"
34 Un nɛ tuwa fiinnu miyan: «mi waa wɛ; a obara biyo sin un waana mi; a mibe ɲa waa wɛ ma bun sin.
35 Bun yi we, to ɓa ni wure zuun a mi a un buwara, a waminu yi mi mi ma wɛ pafeni.»
36 A Simu Piyɛre baraa haan lo: «Ɲuso, a weso o vɛ?» Yesu caan lo: «He un vɛ, o ɓɛɛ di un hiya wá bin yi biyo wá yɛ, a ma bɛnɛ o dira un hiya wá.»
37 A Piyɛre lo: «Ɲuso, a webena un ɓɛɛ di o hiya wá yi wɛɛrɛ? Un nɛ un mu'ɛnnu o bena.»
38 Yesu caan lo: «O nɛ o mu'ɛnnu mɛ na le? Ma tiyan wure, un bara mu han o, lo oɓɛɛ ɓɛɛ yi huwinni, a o pan ni tuwi cuwa tiin.»
141 «A mi bonu ɓɛɛ co bee. Mi laa Deeɓenu na, a mi ɲa laa mɛ na.
2 Ɛsina cururu mi waa Maa zuun; bun ya yi ɓɛɛ mana, to un ɲa muwan bun haan mi; bari un yoo we'a feni han mi.
3 Ma bun biyowo un yi fɛnna, a yo we'aa feni haan mi vo, un aro ɓuwee aa see mi yoora un se, yawe a he un yi mi, a mibe muso ɛn bin.
4 A mi zun he un vɛ, a zun ho wan nɛ vɛ bin.»
5 A Tomasi baraa haan lo: «Ɲuso, wa ɓɛɛ zun he o vɛ; a ma mu yɛɛ wa zuunna ho wan?»
6 A Yesu baraa haan lo: «Mɛ a ho wan, ma ho tiyan, ma ho sii; nuu woo ɓɛɛ ɓuwee lo Maa se fuwa ma mɛ.
7 Mi ya yi zun ni, mi ɲa ya zuun waa Maa. A biyo wá yɛ, mi zun lo, a mi maa lo.»
8 A Filipe bara haan lo: «Ɲuso, zeni lo Maa ma wa, a to bun lo wa.»
9 A Yesu baraa haan lo: «Hare mɛnna un mi mi se, Filipe, a o pan ɓɛɛ zun ni le? Lɛ yi maa mɛ, hó maa lo Maa. A yɛmu na o lo un zeni mi ma lo Maa?
10 O ɓɛɛ lara biyo lo un mi lo Maa, lo a lo Maa ɲa mi mɛ le? Han wara nɛ un mi waa woro han mi yɛ ɓɛɛ lo mɛ un yɛrɛ se; a lo Maa nɛ mi nii, a hó mi waa we han wema so.
11 Mi laa na: mɛ mi lo Maa, a lo Maa mi mɛɛ; hare mu daan hanbe wema nɛ yɛ na, mi laa.
12 Ma tiyan wure, un bara mu han mi, nuu nɛ yi lara mɛ na, hó muso we han wema nɛ un we, a hare lo we be nɛ po biyo, bari mɛ mi waa vɛ lo Maa wá;
13 a be wo be nɛ mi yi fara un yenu na, to un we mu, yawe a lo Maa yenu ɓuwani ma lo Zo nu.
14 A mi yi fara be deeso un yenu na, to un we mu.»
15 «Mi yi wa ni, to mi fi un tuwɛna na;
16 a mɛɛ aa fara lo Maa a lo han mi ma “Ɓuwɛɓuwɛ'aro” binu nɛ we nawasi mi se,
17 ho Tiyan Ha'iri nɛ ho dimiɲasiyo ɓɛɛ tɛ na yi, a biyo ɓa ɓɛɛ mi li, a ɓa ɓɛɛ zun li. A mu yi a mibe, mibe zun li, bari li mi sura mi, a li yɛrɛ ɛn mii.
18 Un ɓɛɛ de mi si himimuu, un buba mi wá.
19 He ma fuwazoo, a ho dimiɲa ɓɛɛ hini mi ni; a mu yi a mibe, mibe wee mi ni, bari un midɛɛ, a mibe ɲa ɛndɛɛ.
20 Dín wozomɛ soo, mi zuun a mɛ mi waa Maa, a mibe mi mɛɛ, a mɛ mi mii.
21 Nuu nɛ un tuwɛna yi mi siyaan, a nɛ vɛsi ma han, a hó a lɛ wa ni mu. Nuu nɛ yi wa mɛ, to waa Maa aa waa hó, mɛ muso waa lo, a zeni unte ma lo.
22 Zudasi binu nɛ ɓɛɛ a Zudasi Isikariyote baraa haan lo: «Ɲuso, a yɛmu na o tawɛ a zeni ote ma wabe, a ɓɛɛ a ma ho dimiɲa?»
23 A Yesu caan lo: «Nuu nɛ yi wa ni, hó fi un wara na, a to waa Maa waa hó naso; waa ɓuwee lo wá, a wa we lo se ma wa ɛsile.
24 A nuu nɛ yi ɓɛɛ wa ni, hó ɓɛɛ fi un wara na. A han wara nɛ mi mi waa ɲi yɛ ɓɛɛ a mɛ un yɛrɛ wara, a lo Maa nɛ tuwo ni te han.
25 Un bara bun han mi, li wa'ati nɛ un pan mi mi se.
26 Mi “Ɓuwɛɓuwɛ'aro” nɛ a li Ha'iri-Senu, a nɛ lo Maa tuu un yenu na, dín aa arani mi, a liiri mi ha'iri biyo wure un waraa haan mi wá.»
27 A hɛra un desi mi se, a un hɛra un nɛ miyan. Mɛ ɓɛɛ wee han a obara biyo sin ho dimiɲasiyo we. A mi siya ɓɛɛ co piripara, a bonu bee.
28 Mi ɲa biyo un baraa haan mi: «Un fɛn, a un bini aro ɓuwee mi wá. Mi yi wa ni dedee, to mi ya zanwinni'a biyo un vɛ lo Maa se, bari lo Maa ɓuwaa po mɛ.
29 Un baraa bun bera so haan mi wɛrɛ, saani a mu cii, yawe a mu yi ciyo wo nɛ, a mi laa.
30 Un ɓɛɛ hini woro ma mi woo, a biyo ho dimiɲa bɛ buba, a un ma lo be diyowoo ɓɛɛ cira wɛ.
31 Hare ma bun mu tawɛ, a ho dimiɲa zuun lo un wa lo Maa, lo a a lo Maa tannu wá un mi waa we biyo un we. Mi huwo a wa fɛn he yɛ!
151 Mɛ a li ɲinnu tete, a waa Maa a li ɲinnu naso.
2 La'a wo la'a nɛ caa mɛ na, a nɛ ɓɛɛ hɛ biyo, lo uwan hó; a la'a wo la'a nɛ hɛ biyo, lo ɓoɓo hó yawe a ho bini hɛ a poo miyɛɛ.
3 Mu yi a mibe, mibe winu cuu, han wara nɛ un baraa haan mi bena.
4 Mi ɛn mɛɛ, a mɛ ɛn mii. Biyo sin li ɲinnu la'a ɓɛɛ da hɛra biyo mi yɛrɛ na, a ho yi ɓɛɛ caa li ɲinnu hiya na; a bun sin ɲa a mibe a mi yi ɓɛɛ caa mɛ na.
5 Mɛ a li ɲinnu hiya, a mibe a han lɛ'ɛ. Nuu nɛ yi mi mɛɛ, a mɛ mi loo, hó hɛ biyo nɛ boni, bari yi ɓɛɛ a mɛ, mi ɓɛɛ we diyowoo yi.
6 Nuu nɛ yi ɓɛɛ mana mɛɛ, to hó cun desi ho iin a obara daannu, a li he; a bun bɛnɛ, ɓa saan han cun o daan, a han zɛ.
7 Mi yi mi mɛɛ, a un wara yi mi mii, mi fara be wo be nɛ mi yi mi, a to mu nɛ miyan.
8 Mi yi hɛ biyo nɛ boni, a bun nɛ a waa Maa yenu ɓuwani, a mibe we un buwara.
9 Biyo sin lo Maa wara ni, a bun sin un wara mi. Mi ɛn un waminuu.
10 Mi yi fu un tuwɛna na, to mi ɛn un waminu, a obara biyo sin un fura waa Maa tuwɛna na, a un mina lo waminuu.
11 Un wara ma mi ma biyo, yawe a un zanma'aa ɛn mii, a mi zanma'aa ɲuuti
12 Dɛ un tuwa nɛ: Mi waa wɛ, a obara biyo sin un waana mi.
13 A nɛ o mu'ɛnnu o yirāla bena, waminu wo mana nɛ pɛ bun wá.
14 Mibe a mɛ yirāla, a mi yi we biyo un do haan mi.
15 Un ɓɛɛ hini ve mi ma tosɛra, bari lo tosɛ ɓɛɛ zun biyo mii naso we. Un vo mi ma yirāla, bari biyo wure waa Maa de'enina ni, un zeniya bun ma mi.
16 Ɓɛɛ co a mibe wɛ'aa mɛ uwe, a mɛ wo bun. Un wɛ'aa mi, a bo mi nu, yawe a mi fɛn, a mi vɛ hɛ biyo, a mi biyo ɛn; yawe a be wo be nɛ mi yi fara lo Maa na ma mɛ yenu, a lo han mi ma mu.
17 Ho tannu nɛ un de han mi, bun a mi waa wɛ.
18 Ho dimiɲa yi ɲiina mi, a mi zuun lo ho ɲiina mɛ mayɛɛ.
19 Mi ya yi a ho dimiɲa taa, to ho dimiɲa ya waa biyo a ho taa; a biyo wá mi ɓɛɛ a o dimiɲa ta, a mɛ wɛ'aa mi leena ho dimiɲasiyo siīn, bun bena ho dimiɲa ɲiina mi.
20 Mi liiri mi ha'iri ho dɛmu nɛ un we do haan mi wá: Lo tosɛ ɓɛɛ ɓuwa po mii naso. Ɓa yi ɲi'oriyo mɛ, ɓa ɲa ɲi'ori mibe; ɓa yi fu un wara na, to ɓa ɲa fi mibe wara na.
21 Ɓa we bun bera so wure ma mi mɛ bena, bari ɓa ɓɛɛ zun lɛ tuwo ni.
22 Un yi ɓɛɛ ya mana, a un yi ɓɛɛ ya wara ma ɓa, to ɓa be'uwe ɓɛɛ ya ɛn. A wɛrɛ, wara ɓɛɛ mana ɓaa ɓa be'uwe bena.
23 Nuu nɛ yi ɲiina mɛ, to lo naso ɲa ɲiina waa Maa.
24 Un yi ɓɛɛ ya wo wema ɓa siīn nɛ nibinu woo ɓɛɛ wo, to ɓa be'uwe ɓɛɛ ya ɛn. A wɛrɛ, ɓa ma han wema so, a ɓa ɲiina mɛ, a ɲiina waa Maa.
25 Bun wo yawe a ho dɛmu nɛ tuwa ɓa ɲuuti: «Ɓa ɲiina ni ɓuwe'ee."
26 Biyowo so mi Ɓuwɛɓuwɛ'aro yi mana, hó nɛ le lo Maa se, a un tuu miyan, ho tiyan Ha'iri nɛ lo lo Maa, dín aa lee sɛrɛyamu mɛ bena,
27 a mibe ɲa lee un sɛrɛyamu, bari mi mi un se hare mu hiyaɓuwɛ
161 Un wara mu haan mi ma biyo, yawe a diyowoo ɓɛɛ huweni mi mi ha'iri wá.
2 Ɓa ca wee ɲa mi li Deeɓenu faralozuwiīn, a mu vɛ mu ɓuwee, a nuu nɛ ɓuwe mi yɛrɛ ce'obara mi mi waa we mu han Deeɓenu.
3 Ɓa we bun, bari ɓa ɓɛɛ zuunna waa Maa, ɓa ɓɛɛ zuunna mɛ.
4 Un wara mu haan mi ma biyo, yawe a mu wo yi yu, a mi ha'iri lii mu wá, lo un muwan mu haan mi. Un ɓɛɛ bara mu mu hiyaɓuwɛ, bari un ya mi mi se.
5 Wɛrɛ, un fɛn vɛ lɛ tuwo ni se, a mi nuu woo ɓɛɛ diyo ni lo ta a weso un vɛ?
6 A biyo wá un wara mu haan mi ma biyo, mi siyan mi waa vɛ.
7 Hare ma bun, a ho tiyan un muwin han mi: mu suwanni miyan, a un fɛn, bari un yi ɓɛɛ fɛnna, lo Ɓuwɛɓuwɛ'aro ɓɛɛ ɓuwee mi wá; a un yi fɛnna, to un tuu lo mana mi se.
8 A biyowo lo yi mana, lo ci ho dimiɲa ɲu si ma biyo wure a mu be'uwe, mu tereyamu ma ho iri.
9 Biyo a mu be'uwe, bun a biyo ɓa ɓɛɛ mi laa mɛ na.
10 Mu tereyamu, bun a biyo un vɛ lo Maa se, a mi ɓɛɛ hini mi ni.
11 Ho iri, bun a biyo iri teeniya hobe dimiɲa nɛ yɛ naso wá.
12 Be cururu mi un siyan a un ya woro han mi, a mi maa ɓɛɛ faanmu mu wɛrɛ.
13 Biyowo so lo Ɓuwɛɓuwɛ'aro nɛ a ho tiyan Ha'iri yi mana, li be mi ziya ma biyo yi a ho tiyan be wure; bari li wara ɓɛɛ we be nɛ lo libe mite se, a li wuro biyo wure li ɲa, a bara biyo lo ɓuwee mu a han mi.
14 Li anni ɓuwani mɛ, bari a biyo a un taa, a bun li se bara han mi.
15 Biyo wure mi lo Maa se, a mɛ taa; a bun na un lo li se biyo a un taa, a bara han mi.
16 He ma fuwazoo, a mi ɓɛɛ hini mi ni, a fuwazoo bun bɛnɛ mi ɲa bini mi ni, bari a lo Maa se un vɛ.
17 Bun wo so, lo buwara tuwan huwa bara han wɛ: «A webe lo mi waa bara han wa yɛ? “He ma fuwazoo, a mi ɓɛɛ hini mi ni, a fuwazoo bun bɛnɛ mi ɲa bini mi ni”, a yɛrɛ ɲa lo bari a “lo Maa se un vɛ”.
18 Ɓa we mi waa tɛ lo bun a webe lo woro yɛ, lo he ma fuwazoo, wa ɓɛɛ zun bun wa.
19 Yesu lo mu wa lo ɓa miniya a diyo mi, a lo bara haan ɓa: «Mi mi waa waanni wɛ biyo un wara bena: “He ma fuwazoo, a mi ɓɛɛ hini mi ni, a fuwazoo bun bɛnɛ mi ɲa bini mi ni”
20 Ma tiyan wure, un bara mu han mi, mi wɛ a mi ɲinni'a, a bun we a ho dimiɲa mi waa zanma'aa. Mibe ɛn sinvɛɛ, a mu veni mi sinvɛɛ yerema we zanma'aa.
21 Hannuu yi te, a lo terowo ciyo wure to lo waa maamiyan. A biyowo lo yi to mi zo vo, a yu mi yɛrɛ, to lo cansan mi sɛnuma na, a haan lo sinwɛɛnu bari lo to zo.
22 Ma bun sin, mibe ɲa mi sinvɛɛ zɛrɛ, a hare ma bun, un bini mi mi, a mi siyan wɛ, a bun zeze nuu woo ɓɛɛ saa mi zanma'anu.
23 Dín wozomɛ soo, mi ɓɛɛ hini diyo ni ma be diyowo. Ma tiyan wure, un bara mu han mi, biyo mi yi faraa lo Maa na, lo han mi ma mu ma mɛ yenu.
24 Tuwifuwa wɛrɛ, mi ɓɛɛ in fara diyowo ma un yenu. Mi fara, to mi yi, a ma bun, to mi zanma'aa ɲuuti.
25 Un waraa bun bera so wure haan mi ma waawaa. Wa'ati ɓuwee, a un ɓɛɛ woro ma mi ma waawaa, dín wo so un muwin biyo cira lo Maa aa han mi zozo.
26 Dín wo so, a ma mɛ yenu mi farala, a un ɓɛɛ bara han mi lo un yuwa lo Maa han mi dɛ,
27 bari lo Maa mite wa mi, a biyo mi waana ni, a laara lo a li Deeɓenu se un lo mana.
28 A lo Maa un lo, a un mana ho dimiɲa, wɛɛrɛ, un de ho dimiɲa si, a un vɛ lo Maa wá.
29 A lo buwara baraa haan lo: «Dɛ ɛɛ maa mi waa woro papara'a yɛ, a mu ɓɛɛ hini a ma waawaa.
30 Biyo wá yɛ wa zun lo o zun be wo be, lo a o ɓɛɛ miniya a nuu diyo o a o worola. A bun na wa lara biyo lo a Deeɓenu se o lo.»
31 A Yesu caan ɓa: «Mi maa lara wɛrɛ le?
32 Dɛɛ wa'ati buba, a mu yɛrɛ ciyo vo, a ɓa ɲa mi yara'a, a nuupɛɛ fɛn mi ɲu'unpɛ a de ni si undee.
33 Un bara mu ma bun haan mi, yawe a mi yi un hɛra. Ɲin'uwe yi mi hobe dimiɲa nɛɛ, hare ma bun mi heeni mi siyan, un yu se ho dimiɲa wá.
171 Biyowo Yesu wara bun vo, lo huweniya mi waa ho wáá, a lo lo: «Waa Maa, li wa'ati yu. De o Zo wá, yawe a lo Zo de o wá,
2 a heya wɛ ma ho se nɛ o na laa mu daanrobe wure wá, yawe a lo nɛ ho sii nɛ ɓɛɛ ve bá nɛ o na laa na.
3 Ho sii nɛ ɓɛɛ ve ɓɛɛ a bebiyan, bun a ɓa zuun uwe nɛ odee a li Deeɓenu nɛ be boo ma hó nɛ o tuwo, a nɛ a Yesu Kirisita.
4 Un do o yenu wá li tun wá; a ho tonuu nɛ o arafaa na, un tiyo hó ɲu.
5 Wɛɛrɛ, uwe nɛ a waa Maa, de un yenu wá o do'onuu a heya wɛ ma ho ɓuwaɓuwamu nɛ ɛnna un wá o se, saani a ho dimiɲa we dimiɲa.
6 Un zeniya o yenu ma ɓa nucoza nɛ o leena ho dimiɲa a na na. Ɓa wo uwe ni, o na ɓa mɛ na, a ɓa fu o wara na.
7 Wɛrɛ, ɓa maa zun lo be wo be nɛ o na na, a be nɛ lo o se;
8 lo a biyo un muwan haan ɓa a uwe wara nɛ na na. Ma bun ɓa zuunna lo un lo o se ma tiyan, a ɓa lara biyo lo a uwe tuwo ni.
9 A ɓabe be te un faralo, un ɓɛɛ lo ho dimiɲa dɛ! A ɓa ni nɛ o haanna ni un fara han, bari a uwe te ɓa.
10 Be wo be nɛ mɛ te, bun a uwe taa, a be wo be nɛ a uwe taa, mɛ te bun; a mu leena un yenu ɓa se.
11 Mɛ anni ɓɛɛ hini mana ho dimiɲa, a biyo un anniya vɛ uwe, a ɓabe to pan mi hoo. Maa Senu, ba nɛ o na na, fi ɓaa te, o yenu bena; a ɓa we ere, a obara wa be sin.
12 Biyowo un ɛnna ɓa se, un ya mi waa dɛɛ ɓaa o yenu na; dín yenu so nɛ o na na; a un baabasi tuwi, a nuu woo ɓɛɛ yu lo ɓa siīn a tuniya fuwa lo tunuronuu yawe a mu Torobe ɲuti.
13 Un vɛ o se wɛrɛ, a biyo wá un pan mi ho dimiɲa, un woro ma yɛ, yawe a ɓa yi damu, a ho damu so ɲuti.
14 Un do o wara haan ɓa, a ho dimiɲa bo mi ɲiimɛ ɓa wá, bari ɓa ɓɛɛ a ho dimiɲa taa, a obara biyo sin mɛ ɓɛɛ a ho taara.
15 Un ɓɛɛ ɛnnɛ lo o lee ɓa ho dimiɲa, fuwa a o pɛ ɓa be ma lo Híyó.
16 Ɓa ɓɛɛ a ho dimiɲa taa, a obara biyo sin mɛ ɓɛɛ a ho taara.
17 Soo ɓa ho tiyan cuwaa: o wara a ho tiyan.
18 Biyo sin o tuwora ni ho dimiɲa, a bun sin mɛ ɲa tuura ɓa ho dimiɲa.
19 Ɓabe bena, un do unte na wure, yawe a ɓabe muso we ni nɛ suwa ho tiyan cuwaa.
20 Mu ɓɛɛ a ɓabe midee un fara han, un muso fara han bá nɛ wure laa na ɓabe wara wá:
21 A ɓa wure we ere, a obara biyo sin uwe mina mɛɛ, a mɛ ɲa mina uwee; a ɓa muso ɛn wabe, yawe a ho dimiɲa laa biyo lo o tuwo ni.
22 Un haan ɓa ma ho pa'a nɛ o na na, yawe a ɓa we ere, a obara biyo sin wa a erela.
23 Mɛ mi ɓaa, uwe mi mɛɛ, bun ɲu, a ɓa ɓuwaminu ɲuti, a bun nu wá, a ho dimiɲa zuun lo a uwe tuwo ni, lo a o wa ɓa, a obara biyo sin o wana ni.
24 Maa, un miniya a he un mi, a ba nɛ o na na ɲa muso ɛn bin ma ni, a ɓa mi un pa'amayamu nɛ o na na ma mi yira, bari o waana ni a ho dimiɲa ɓɛɛ in bosi.
25 Maa, o terena, dɛɛ ho dimiɲa tin ɓɛɛ zuunna o, mɛ zuunna o, a ba nɛ yɛ ɲa cuu mu, lo a uwe tuwo ni.
26 Un zeniya o yenu ma ɓa, a a mube hiya wa un pan mi ma ɓa, yawe a li waminu nɛ o sora ni, a dín ɛn ɓaa, a mɛ ɛnna ɓaa.
181 Biyowo Yesu wura bun lii teniya, lo ma mi buwara i anniya. Ɓa lii aannasi Sedoro boconu a lo ma bɛnɛ. Mu wo a na'uwan le mi bin, a lo ma mi buwara le zo hoo.
2 Mu tara a Zuda nɛ we do lo nuu, zun dín ɛnle so sese, bari Yesu ma mi buwara fowɛ bin cuwa nɛ boni
3 Zuda le heca ɓa aradiyo ma hin-nu de'ere waa nɛ ɓa sara'awera ɲunasiyo ma ɓa Fariziyɛnna tuwo; a ɓa can mi huwa'uwo, mi fitɛɛn ma hinfirosiyan.
4 Yesu winu zuunna biyo yi mi, a lo anniya vɛ san ɓa waa, a diyora ɓa: «A wi mi piri'a?"
5 A ɓa wura caan lo: «A lo Nazarɛti lo nuu Yesu». Bun tara a Zuda nɛ do lo ɓa nuu zan ɓa siīn bin.
6 Yesu ca bara lo a mibe, a ɓa winu lo ma bɛnɛ a le nasi'a.
7 A Yesu tintiyan diyora ɓa: «A wii mi piri'a?» A ɓa caan lo: «A lo Nazarɛti lo nuu Yesu"
8 A Yesu caan ɓa: «Un muwan mu haan mi, lo a mɛ. A mu yi a mɛ mi piri'a dede, a mi desi bɛ yɛ a ɓa fɛn."
9 A ma bun sin hanbe wara nɛ lo we wura yɛ ɲutura: «Bá nɛ wure o na na, ba nuu woo ɓɛɛ tuniya un se."
10 Mu wo a ɛtonu mi Simu-Piyɛre nu; mi ciyoo a ho cuwa mi ɛɛ, a ha lo sara'awe-inso toosɛ nɛ yenu Malikusi nudoro ɲuvanlo vo.
11 A Yesu yu Piyɛre: «Lii ci o ɛtonu mi co'oo. Han sɛnuma ɲurobe nɛ lo Maa bo un ɲuɓo na yɛ, a o pa obara lo un ɓɛɛ ɲu bun tuwi li veni le?"
12 Li hin-nu ma mi ɲuso ma ɓa Zuwifera aradiyo fu Yesu na dín wo so, a ɓa caa lo.
13 Ɓa va lo vara Hane wá mayɛɛ. Hó Hane so wo Kayife ɓa hiyobanu, a lo Kayife mite wo ɓa Zuwifera sara'awe-inso dín zeremi soo.
14 A mu wo a a hó Kayife so na li ha'iri nɛ yɛ ɓa Zuwifera na: «Mu suwani po a ni'ere hi han ɓa zanma”."
15 Biyo yɛ we a Simu-Piyɛre ma buwaro ni'ere bo wɛ na a dura Yesu hiya wá. A biyo wá lo sara'awe-inso zuunna ho buwaro so, hó ma Yesu yu i paariyo zo lo sara'awe-inso zuun.
16 Mu yi a Piyɛre, hó we le zan ho iin, ho zun'aān. Lo buwaro nɛ á nɛ lo sara'awe-inso we zuunna, zo lo le wura ma lo hannuu nɛ mi waa pɛ ho zun'aan na, a Piyɛre aa yu zo.
17 Hó hannuu so nɛ mi waa pɛ ho zun'aan na diyora Piyɛre: «Uwe mu ɲa ɓɛɛ a lo banuu so buwara ni'ere le?» A Piyɛre caan lo: «Hó ɓɛɛ a mɛ!"
18 Ɓa tosɛra ma ɓa aradiyo we cu dan waa, a biyo mu wo a ho tànnú mi; ma bun Piyɛre muso we aa zo ɓa siīn aa waa ma ɓa.
19 Lo sara'awe-inso ɓuwa mi hiya diyo Yesu ma lo buwara ma lo aranirobe be.
20 A Yesu caan lo: «Un ɓɛɛ do uru un ɲuɓo a warala ho dimiɲa wure yira wá; wopɛɛ un ya mi waa arani ɓa ni ho Faralozuwiīn ma li Deeɓenu ɓuwanirozuun, he ɓa Zuwifera wure wee aa fewɛ, a un ɓɛɛ sa diyowo wura.
21 A webena aa mɛ o pan diyo? Bá nɛ tɛtiya mi ɲuvanle na, diyo ba ma biyo un wara, ba zun bun sese.»
22 Han wara so wá, a ɓa aradiyo ni'ere nɛ ɛnna bin, a hó caara Yesu vo, a lo lo: «A bun o canna lo sara'awe-inso le?»
23 A Yesu caan lo: «Un yi waraa oo, a o zeni he a un viyanro; a un yi waraa heya, to a webena o hɛ ni?»
24 Bun wá, Hane lo ɓa vɛ lo ma biyo lo caara a vɛra lo sara'awe-inso Kayife wá.
25 Bun wo a Simu-Piyɛre pan mi bin a waa ho dan, a ni'ere i yu lo: «Uwe nɛ yɛ ɲa ɓɛɛ a lo buwara ni'ere woo le?» A Piyɛre wanniya mu, lo: «Fiyofiyo, hó ɓɛɛ a mɛ!»
26 Lo sara'awe-inso tosɛra ni'ere, nɛ wo lɛ Piyɛre uwanna ɲuvanlo ɓaa nuu i baraa haan lo Piyɛre: «Ɓɛɛ a uwe mɛ ma lo se ho na'uwan le?»
27 A Piyɛre tintiyan wanniya mu. A hó ciyo soo cura lo oɓɛ winniya.
28 Ɓa zan Kayife zuun, a va Yesu a vara lo wafaranama iri boroō. Mu wo ho hinɓitete. Bá nɛ va lo mana ɓɛɛ we ta a zoo li boroō, yawe a ɓa ɓɛɛ co na'uwanni mite, a ca saara mi Anniwawa sanni dirobe dinu.
29 Ma bun, to a Pilate lo ɓa se ho iin, a le lo: «A webe mi yu zara'ira lobe banuu nɛ yɛ?»
30 A ɓa caan lo: «Lobe banuu nɛ yi ɓɛɛ ya a ōómūwero, wa ɓɛɛ ya de lo o nuu.»
31 A bun wá Pilate bara haan ɓa: «A mu yi a bun, mibe vɛ lo a mi vɛ iri lo mite a heya wɛ ma mi ladara.» A ɓa Zuwifera caan lo: «Nu ɓɛɛ na waa a wa iri nu vɛ ii ɓuwe!»
32 A ma bun sin Yesu mite wara ɲu we tawɛ a tira, han nɛ lo we wura a zeniya li humu nɛ sin mi hira.
33 Bun wá Pilate yerema i zo ho iri boroō. Lo vo Yesu, a lo diyora lo: «O a ɓa Zuwifera pa'ama le?»
34 A Yesu caan lo: «Bun lo uwe otena se le, ta a nibiyan bara un be ma bun haan o?»
35 A Pilate caan lo: «O ɲa a mɛ a Zuwifenuu uwɛ? A mii ni, mi sara'awera ɲunasiyo aa do o mɛ nuu dɛ! A webe o wo?»
36 A Yesu caan lo: «Mɛ pa'amayamu ɓɛɛ lo hobe dimiɲa nɛ yɛɛ. Mu ya wo a un pa'amayamu lo hobe dimiɲa nɛ yɛɛ, to un buwara ya fi han hiyan so han ni, a un ɓɛɛ ya yi de ɓa Zuwifera nule. A dɛɛ, un taa pa'amayamu to ɓɛɛ lo li tun wá he.»
37 Bun wo so Pilate lo: «Ya o ɛnnɛ a pa'ama le?» A Yesu caan lo: «Yaati, o vo mu, un a pa'ama. A bun na un to, a bun na un mana ho dimiɲa, a aa lee ho tiyan sɛrɛyamu. Nuu wo nuu nɛ yi mi tiyaan, to hó ɲi mɛ tannu.»
38 A Pilate lo: «Tiyan a webe?» Lo wara bun lii teenisi, a lo anniya le ɓa Zuwifera wá ho iin, a le lo: «Mu yi daanna mɛ na, mɛ ɓɛɛ yu zara'i woo laa.
39 A mu to bo mi se he a a lada, a Anniwawa sanni pɛɛ se a un lee asozo ni'ere ɲu; a mi mi mu se a un lee ɓa Zuwifera pa'ama ɲu le?»
40 A bun wá ɓa huwa buweriyo: «Lɛ dede le, hee'ee! A Barabasi ɲuu o lee!» Mu ɲa tara a hó Barabasi so a aanbiri'a.
191 A Pilate na Yesu a ɓa va a aa haa ma mi sosoɓiyo.
2 Ɓa hinfira tan hinɓuwi a wora ɲubɛɛnɛ yoo cu Yesu ɲuu, a ɓa yoo ta buwareso diyo munu cuwecuwe lo buwabuwa na.
3 Ɓa wee aa tisura lo, a ɓa tɛ lo: «Foo, Zuwifera pa'ama!» a lii vin lo.
4 Pilate ɲa bana anniya lo ho iin, a le baraa haan ɓa Zuwifera: «Mi dɛ lɛ, un va lo le nɛ miyan, a mi zuun lo un ɓɛɛ yu zara'i woo la.»
5 A bun Yesu aa lora ma mi hinɓuwi ɲubɛɛnɛ mi ɲuu, ma mi buwareso munu mi buwabuwa wá. A Pilate baraa haan ɓa: «Mi dɛ lo nuu so nɛ!»
6 Ɓa sara'awera ɲunasiyo ma ɓa zanma mile ma lo, a ɓa huwa buweri: «Ɓuwa lo! Ɓuwa lo!» A Pilate baraa haan ɓa: «Mibe mite vɛ lo a mi vɛɛ ɓuwa, bari mɛ unte ɓɛɛ yu zara'i woo laa.»
7 A ɓa Zuwifera caan lo: «Wabe tuwa de'ere, a a heya wɛ ma ho tuwa so, to lo tawɛ ma ɓuwenu, bari lo wo mite ma Deeɓenu Zo.»
8 Biyowo Pilate ɲa bun, lo zanmɛn bana do wá.
9 Lo i zo ho iriboroō, a lo le bara haan Yesu: «Uwe ɛnnɛ mu lo weso?» A Yesu ɓɛɛ ɓoona lo.
10 A Pilate lo: «A mɛ o ɓɛɛ can le? O ɓɛɛ zun lo se mi un se a lee o ɲu wurasin a nɛ o a ɓa ɓuwa le?»
11 A Yesu caan lo ma biyo: «O ɓɛɛ ya yi se woo mɛ wá, a hó yi ɓɛɛ a se nɛ lo ho waa a na aa; a bun na hó nɛ do ni o nu terohunnu ɓuwa po uwe taa.
12 Dín wo so, Pilate ya we miniya a cɛ daɓere nɛ leera Yesu ɲu; a ɓa Zuwifera we mi waa buweri a ɓa tɛ lo: «O yi do lo si bɛ, to o ɓɛɛ a Sezare yirā, bari nuu wo nuu nɛ wo mite ma pa'ama, to a Sezare ziyo hó so.»
13 Biyowo Pilate ɲa han wara so, lo lo ɓa vɛ Yesu lera, a lobe mite li asiyo mi bɛ'a'onu wa ho iriwele nɛ ɓa ɲa wee ve ma Gabata ma Heburumu.
14 Mu wo li Anniwawa sanni pinnipinni wosohandaan. A Pilate baraa haan ɓa Zuwifera: «Mi dɛ mi pa'ama nɛ!»
15 A ɓa huwa buweri: «A lo ɓuwenu, a lo ɓuwenu! Ɓuwa lo!» A Pilate tintiyan lo: «A mɛ hɛ un siin ɓuwa mibe pa'ama le?» Ɓa sara'awera ɲunasiyo caan lo: «Pa'ama binu woo mana waa, a mu yi ɓɛɛ a Sezare.»
16 Bun wo so Pilate na lo a ɓa ɓuwa. A bun wá ɓa va Yesu i fɛnna na.
17 Yesu so mi uruwa, a zo lo ho lóo, a mi waa vɛ li ɛnle nɛ ɓa wee lo Goligota ma Heburumu a nɛ ura «Ɲu'o'oro».
18 A bin ɓa yoo ɓuwara lo, a ɓuwara nibiyan niɲu ciya na, ni'ere ma he, ni'ere ma he, a Yesu do ma siīn.
19 Pilate we tuwa be pɛrɛwezo wá, a ɓa yoo ɓuwara ho uruwa ɲuu. A biyo we tuwa li wá yɛ: «Nazarɛtinuu Yesu, ɓa Zuwifera pa'ama.»
20 Zuwifera cururu we yu bun toorobe so arana, a biyo he lo Yesu ɓuwara we suraa ma ho ló, a mu toorobe so ɲa we tuwa ma Heburumu, Latɛnmu ma Gɛrɛkemu.
21 Bun wo so ɓa Zuwifera sara'awera wɛɛsiyo baraa haan Pilate: «Ɓɛɛ co too «Ɓa Zuwifera pa'ama», a o bara «Lo lo mi a ɓa Zuwifera pa'ama".»
22 A Pilate caan ɓa: «Biyo un tuwa yɛ, a bun un tuwa.»
23 Biyowo ɓa hinfira ɓuwara Yesu vo, ɓa uu lo canma a bo ma ɲule na, a nuu pɛɛ so ɲu'ere. Ɓa ɲa i so lo bafobenu nɛ wo ni'ere, a nɛ binrobe woo ɓɛɛ ɛnna na; a ɓa baraa haan wɛ:
24 «Wa ɓɛɛ co wɛɛ'a ho, wa be huwanu, a dɛɛ ta a wii yi ho.» Bun wo ma bun, yawe a biyo mu toorobe bara ɲuuti: «Ɓa cara'aa un canma haan wɛ, A ɓa lii bo huwanu a sora un bafobenu.» A bun a biyo ɓa hinfira wo.
25 Yesu ɓaa naa, ma ɓaa naa ɓaa ereso, ma Kilopasi ɓaa haan Mari, ma lo Mari nɛ le Magedala lóo wure we zan Yesu uruwa se.
26 Biyowo Yesu diya maa mii naa ma lobe mite buwaro nɛ be wo sin laa, Yesu baraa haan mii naa: «Hannuu, dɛ o zo nɛ!»
27 Bun bɛnɛ lo baraa haan mi buwaro: «Dɛ mii naa nɛ!» A a fɛ bun ɲu wá, lo buwaro va hó vɛ diya na mi se.
28 Bun bɛnɛ, biyo wá Yesu zuunna a mu be wure ɲuutuu; a yawe a mu Toorobe ɲuuti ma mi waa, lo lo: «Hinhiyan mi na.»
29 Dún nɛ be unmunna mii we ɛnna bin; ɓa yuwo suɓuwe buūn, a caa izope vɛwe la'azo na a yoo da lo ɲuɓo se.
30 Yesu cuwincuwinnile ma mu, a lo lo: «Mu wure ɲuutuu», lo ɲu'o handunna, a lo mu'ɛnnu lo.
31 Mu tara a ɓa ni mi li vunurowozomɛ be daɓere cɛnuū; a dín ɛnnɛ a wozobenu nɛ ɓɛɛ tawɛ a yi a ɓa nuhumu mi han uruwɛ na; a bun na ɓa Zuwifera we fara ho wan Pilate se, a mi yi ni nɛ yoo buwan ɓa ziya iya'a a ɛɛ ɓa han uruwɛ na.
32 A bun ɓa hinfira yuwana, bá nɛ ɓuwara ma Yesu dɛ, ɓa buwanna lo niyɛɛ ziya iya'aa; aa bun ɓa ɲa wora lo ɲuniso.
33 Biyowo ɓa aa ciyo Yesu na, ɓa yu a hó huru vo, a ɓa ɓɛɛ hini yu hó ziya buwanna iya'aa.
34 Hare ma bun, hinfiro ni'ere pan yoo cu lo uwɛmi ma mi caaɓa, a cannu ma ɲuu zo lo bin.
35 A nuu nɛ ma mu ma mi yira, a hó leena mu sɛrɛyamu; a lo sɛrɛyamu a tiyan, a lo zun mu a mi wara boo, yawe a mibe muso laa.
36 Dɛ biyo, biyo wure wo yawe a mu Toorobe wara nɛ yɛ ɲuuti: «Huwin de'ere yɛ ɓɛɛ mana nɛ iya lo wá!»
37 Ma febinu, mu Toorobe ɲa lo: «Ɓa fɛ mi yira dɛɛrobe lɛ ɓa cu na!»
38 Bun bɛnɛ, Zuzɛfu nɛ le Arimate lóo, nɛ wo Yesu buwaro ni'ere, a nɛ ma we mi waa sɛ mite, ɓa Zuwifera yiizanni bena; vɛ fara wan Pilate se, a mi ɛɛ Yesu sura. Pilate na ho wan, a Zuzɛfu le iya Yesu nuhumu a susaa.
39 Nikodɛmu nɛ we va Yesu se tinaa ɓaadeso muso vɛ mana. Lo mana ma ɲii nɛ pinpiyan sin, nɛ wo mire ma alowɛsi nɛ paariyo; a mu wo boni hare ma tete.
40 A bun bá iyara Yesu nuhumu, lii uwariyo na ma aanrobe nɛ ɓa ba laa, ma mu ɲiina nɛ pinpiyan sin a heya wɛ ma ɓa Zuwifera ni hunnu lada.
41 Na'uwan we ɛnna he lo Yesu ɓuwara, a buwi finnu ɲa we ɛnna hó na'uwan soo bin nɛ nuu woo ɓɛɛ in huwaan diya.
42 A bin ɓa sa Yesu yira, bari ɓa Zuwifera Vunurowozomɛ be daɓere cɛnu be ɛnna muu, a li buwi so ɲa ɛnle ɓɛɛ wo seena.
201 Ho cunu wozomɛ yɛɛ zeze hinɓipuupu, Mari nɛ le Magedala lóo huwa yuwa li buwi wá, a lo yoo maa a li bibiyo biriyo leena li buwi ɲuɓo na.
2 Lo luɓo vɛɛ yu Simu-Piyɛre ma lo buwaro nɛ a, hó nɛ be sin Yesu na, a lo baraa haan ɓa: «Ɓa leena lo Ɲuso suraa li buwi, a wa ɓɛɛ zun he ɓa bo lo si.»
3 Piyɛre ma lo buwaro nɛ a zo lo a yoo li buwi wá.
4 Ɓa niɲu wure we luɓo bo wɛ na, hare ma bun lo buwaro nɛ a wo ɲan'an po, a lo ceceniya Piyɛre li buwi wá.
5 Lo lii cusiyo, a lo da maa mu aanrobe nɛ faa bin; a lobe anni ɓɛɛ zo.
6 A bun wo Piyɛre nɛ du lo hiya wá aa ciyo; hó vɛɛ zo li buwiī, a maa mu aanrobe nɛ faa bin,
7 a maa biyo ya ba lo Yesu ɲu'o na; a bun i mi mi ɲu wá, a bun bosiyo.
8 A bun wá lo buwaro nɛ á, hó nɛ ya aa ciyo mayɛɛ muso vɛɛ zo li buwiī, lo maa mu, a lo lara.
9 Mu tara a ɓa ɓɛɛ ya we in fanmuwan mu Toorobe wara nɛ zeniya lo Yesu tawɛ a vee le ɓa nuhuwora siīn.
10 Bun bɛnɛ ɓa buwara arona ɓoo mi zuun.
11 Biyo yɛ we a Mari zan ho iin li buwi ɲuɓo na a mi waa wɛ. A lo mi han wiya soo, a lo lii cusiyo a hii'i li buwiī;
12 a dɛ anzera niɲu nɛ zan canma fuwa puwinpuwin nɛ aa asi he dede lo Yesu nuhumu ya diyasi, ni'ere ma lo ɲu'o se, ni'ere ma lo ziya se.
13 Li anzera diyora lo: «Hannuu, o wɛ lo we?» A lo caan ɓa: «Ɓa aa so wa Ɲuso, a un ɓɛɛ zun ta a weso ɓa do lo.»
14 Lo wara ɓɛɛ in yu te, lo yeremaa ii dɛɛ, a dɛ Yesu nɛ zan yɛ, a lo maa ɓɛɛ zuunna lo a lobe.
15 A Yesu baraa haan lo: «Hannuu, o wɛ lo we? A wii o piri'a?» Lobe pa'obara lo a lo na'uwanso, a lo lo: «Waa Naso, mu yi tara a uwe yu lo so, a o zeni he o do lo ma ni, a un vɛ yi lo see.»
16 A Yesu lo: «Mari!» Lo yerema i lo «Rabuni!» ma Heburumu tannu nɛ ura «Naso».
17 A Yesu baraa haan lo: «Ɓɛɛ co dun na, bari un ɓɛɛ in yuwa lo Maa wá. A o fɛn ɓo waa erenasiyo wá, a o zo bara han ɓa lo un mi waa yoo waa Maa, nɛ ɲa a mibe Maa wá, aa yoo waa Deeɓenu nɛ a mii Deeɓenu wá.»
18 A bun Mari nɛ le Magedala lóo aa la'arila mu haan ɓa buwara lo mibe yoo maa lo Ɲuso, lo a biyo lo muwan yɛ.
19 Ho domɛ so nɛ wo ho cunu wozomɛyɛɛ domɛ, ɓa buwara ɛnna feɓuwiso a ɲa miyan, bari ɓa we zaanna ɓa Zuwifera. Hare a li zun so ɛ'iya tin we poo, Yesu mana, a zo zan ɓa siīn; a lo baraa haan ɓa: «A hɛra vɛ ho ɓuwee mi wá!»
20 Lo waraa bun vo, a lo zeniya mi nule ma mi uwɛmi ma ɓa. Biyowo ɓa buwara maa a a lo Ɲuso, ɓa siyan waa hare ma tete.
21 A Yesu tintiyan baraa haan ɓa: «A hɛra vɛ ho ɓuwee mi wá. Biyo sin lo Maa tuwora mɛ, a bun sin mɛ muso tuura mibe.
22 Han wara so bɛnɛ lo piya uwa ɓa wá, a lo lo: «Mi yi li Ha'iri-Senu!
23 Mi yi dosi ni nɛ be'uwe haan ɓa, to bun dosi haan bá; a mi yi pan ni nɛ ta desinu na, to bun mi bá ɲuu.”
24 Tomasi nɛ ɓa ɲa wee ve ma Didimu, a ɓa buwara niɓuwɛɲu ni'ere. Lo ɓɛɛ we ɛnna mii nɛna siīn biyowo Yesu mana ɓa se.
25 Ma bun ɓa buwara nɛ á we baraa haan lo: «Wa maa lo Ɲuso!» A lobe caan ɓa ma yɛ: «Mɛ unte yi ɓɛɛ maa han puwɛntira ɛnna lo nutaareē, a bo un nuɓɛlo han finfannuwan so wá, a bo un nu lo uwɛmi wá, un ɓɛɛ laa pɛlɛɛ.»
26 Wozoma hootin mu bɛnɛ, a ɓa buwara ɲa fowɛ li zuūn, a Tomasi maa ɛnna ɓa se. Yesu vɛ mana, mu wo a han ɛ'iya wure poo, lo zo zan ɓa siīn a lo baraa haan ɓa: «Hɛra vɛ ho ɓuwee mi wá!»
27 Bun bɛnɛ lo baraa haan Tomasi: «Dɛ o nuɓɛzo aa be he, dɛɛ un nutaare, muwin o nu aa be un uwɛmi wá a o para lanapinnu na; a o laa.»
28 A Tomasi caan lo: «Waa Naso ma waa Deeɓenu!»
29 Yesu baraa haan lo: «Ɓɛɛ a o maa ni na o lara le? Bá nɛ lara a ɓa ɓɛɛ maa, bá damuwan!»
30 Yesu ɲa wo hanmarobera cururu mi buwara yireē, a nɛ ɓɛɛ tuwa hobe vanlo nɛ yɛɛ.
31 Mu yi a biyo he yɛ, bun tuwa yawe a mi laa lo Yesu a lo Kirisita, li Deeɓenu Zo saannu; lo a mi laanu tuwa wá, a mi yi ho sii lo lahuramaa.
211 Bun bɛnɛ, Yesu ɲa bana zeniya mite ma mi buwara ho Tiberiyade Zenuɲuu Mu ɲuɓo na. Dɛ biyo bun we ɓuwara nɛ:
2 Simu-Piyɛre, Tomasi nɛ ɲa ve ma , Nataniyɛli nɛ wee le Galile tun Kana lóo, Zebede ni niɲu ma lo Yesu buwara niɲu biyan ɛnna wɛ wá.
3 Simu-Piyɛre baraa haan ɓa: «Mɛ huwa lee zúú ciza!» A ɓa bɛ á baraa haan lo: «Wabe muso vɛ, wa buwa o.» A bun ɓa co i anniya a a le zo li muwee; a hó tinaa so wure ɓa ɓɛɛ yu cizo woo.
4 Ho tunsaanle na a Yesu aa zan ho mu ɲuɓo na, a lo buwara ɓɛɛ co zuunna lo a lobe.
5 A Yesu baraa haan ɓa: «He, hanyira, a mi ɓɛɛ yu cizo woo le?» A ɓa lo ho woo!
6 Lo baraa haan ɓa: «Mi de mi yuwa ma li muwe nudorole, to mi yi!» Ho tannu so wá ɓa i do ho, a ho vɛ leenu mu ɲuu, a ɓa hun, taanni a ɓa ciza boninu hóo.
7 Lo buwaro nɛ be sin Yesu na baraa haan Piyɛre: «A lo Ɲuso! Simu-Piyɛre ɲiile ma bun lo a lo Ɲuso, a lo yoo zan baforo, bari mu tara a lo ya ɓuwɛna; a lo cunna mite do mu zenuɲuu.
8 Ɓa buwara nɛ á vɛ mana ma li muwee, a ɓa va ho yuwa nɛ su ma ciza, bari mu we a ɓa ma mu ɲuu ɲuɓo senarobe heya .
9 Biyowo ɓa aa lo li tunɓuweɓuwe, ɓa ma ciza nɛ bo dofaan wá, a ma buru nɛ bosi mu do'onu.
10 Yesu baraa haan ɓa: «Mi lee mi ciza nɛ mi yu yɛ tuwan mana.
11 Simu-Piyɛre bana i zo li muwee, a lo va ho yuwa liyora li tuūn. Mu wo a ciza'inyan biya ɓuwiyahooɲu ma ɓuwɛ ma biya tiin su ho, a hare ma bun ho ɓɛɛ wiya.
12 Yesu baraa haan ɓa: «Mi ɓuwee aa di. A nuu woo ɓa buwara sin ɓɛɛ ha mi sin diyora lo ta lobe a wii? Mu we a ɓa wure zun lo lo a lo Ɲuso.
13 A bun wá Yesu tumana; lo lii so li buru a na ɓaa; a ɲa li so ɓa ciza na ɓaa.
14 A see lo veenu a le ɓa nuhuwora siīn ɲu wá, biyo dɛri a mu cuwa tiin a Yesu zeni mite ma mi buwara.
15 Biyowo ɓa du vo, Yesu diyora Piyɛre: «Zonasi yaro Simu, o wa ni po bɛ yɛ le?» A hó lo: «Oo, Ɲuso, o zun lo un wa o.» A Yesu baraa haan lo: «De ɲu un peza na!»
16 Lo tintiyan baraa haan lo mu cuwaɲuni wá: «Zonasi yaro Simu, o wa ni le?» A Piyɛre caan lo: «Oo, Ɲuso, o zun lo un wa o!» A Yesu baraa haan lo: «We un para didiro!»
17 Lo baraa haan lo mu cuwatiinni wá: «Zonasi yaro Simu, o wa ni le?» Piyɛre ha'iri yaara, biyo lo diyora lo tuwii cuwatiin lo ta lo wa mi le? A lo caan lo: «Ɲuso, o zun be wo be, a o zun lo un wa o.» A Yesu baraa haan lo: «De ɲu un para na!
18 Ma tiyan wure, un bara mu han o, o yaromu wo, o ya wee cɛ o hiya otena, a o vɛ he be sa'uwo o. A biyowo o yi huwa a ni'arani, to a o wee huweni o buware, a nibinu cɛ o hiya; a ɓa vɛ o vɛra feni nɛ vɛɛnu o ɓɛɛ ya asira.
19 Lo we bara bun a zenina li humu nɛ sin Piyɛre hira aa dera Deeɓenu yenu wá. Biyowo lo wara han wara so vo, lo baraa haan lo: «Be mɛ na!»
20 Piyɛre yerema diya mi bɛnɛ, a dɛ lo buwaro nɛ Yesu wa nɛ du ɓa hiya wá yɛ, hó nɛ we dumasi ciyora Yesu sinpɛɛ, a ɓa mi mu tinaabe dinuu a nɛ we lo: «Ɲuso, hó a wii nɛ de o li nuu le?»
21 Biyowo Piyɛre le maa hó, lo diyora Yesu: «A lɛ yɛ han, Ɲuso, a mu yɛɛ aa yi hó?»
22 A Yesu baraa haan lo: «Un tin yi miniya a hó ɛn bin tuwifuwa un yi ɓuwee, bun cira uwe ma we?
23 Uwe be mɛ na te!» Ma bun, ho ɓaloɓalo wá, mu huwa fo ɓa erenasiyo wure lo hó buwaro so ɓɛɛ hi; a mu ɲa tara a Yesu ɓɛɛ muwan mu ma bun. Biyo hó muwan bun a «un tin yi miniya a hó ɛn bin tuwifuwa un yi ɓuwee, bun cira uwe ma we?"
24 A hó buwaro so leena mube bera nɛ yɛ sɛrɛyamu, a lii tuwa mu. A wa zun a lo sɛrɛyamu boo
25 Yesu ɲa wo bebiyanna cururu. Mu wure ya yi be na aa too ma mi uwɛ'uwɛza, un ɓɛɛ lara a han vanle so ya zo ho dimiɲa. -