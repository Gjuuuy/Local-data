Vanlo nɛ Zude tuwa
11 A mɛ, Zude, Yesu Kirisita toosɛ, a nɛ a Zake ɓaa ereso, tuwa hobe vanlo nɛ yɛ. Ho waa san mibe nɛ vo mu, mibe nɛ lo Maa Deeɓenu so ma mi waminu, mibe nɛ bosi para Yesu Kirisita.
2 A tiyan ma hɛra ma waminu we han mi a puwiri.
3 Un yirāla, un siin we tuwii ya huwanhuwan a un yi mu isirobe nɛ wa paariyo na be too han mi. Un lii diya mu wure a mu a ee a un too han mi a heeni mi siyan, a mi sɛra ho lana suwa; hó lana so nɛ na ɓa nisiya na cuwe, a wora mu wure.
4 Ni tuwan puyansi zo mii nɛ tere ɓɛɛ se, ɓa terohunnu tuwa bo ɓa ɲuu mɛɛnna. Ɓa a uwan'uwan ni nɛ mi waa lee waa Deeɓenu ma'ariso be fiyan, a ɓa aansaan lo ni'ere na, hó nɛ midee pe a waa Naso ma wa Ɲuso Yesu Kirisita.
5 Mibe nɛ zun bun vo ho cuwe wá, un pan lee mi ma biyo mi zun; un liiri mi ha'iri mu wá, lo biyowo lo Ɲuso isiyo mi ni li Misira tuūn, lo bana ɓo ɓa lanapinna.
6 Mu yi a ɓa anzera nɛ to mi yɛrɛ tunaa, a do mi ziinna si, lo Ɲuso uwa bá muwannaa a cunna uwasi li tiɓimaa hiya tuwifuwa bin a hera ho iri wozobenu.
7 A bun ɲa we mu, biyo sin Sodomu ma Gomore luwe ma mi lobanna buna'inna mite mu ara'omu, a we tuwii we tètè muu; hán luwe so a zenirobe, a biyo mi han ɲuu, bun a dan nɛ ɓɛɛ hii woo zɛɛrobe tuwara.
8 A mube mi seeni, ɓa ni nɛ yɛ ɲa mi, aa ara'ori mite ma ponu si pɛɛ; aa de zuwa Deeɓenu na; a ɓa ma'o ɓɛɛ mana li bena.
9 A o ɲa yi dɛɛ mu, lo hare ɓa anzera ɲuso Misɛle ɓɛɛ we ha mi sin a tuwora Sitani biyowo ɓa yu wɛ Moyize nuhumu wá; fuwa a lo: «A lo Ɲuso dɛɛ aa!»
10 A mu yi a ɓabe uwanni, ɓabe wuro ca'a be nɛ ɓa ɓɛɛ zun. A biyo ɓa yu zun ma lo yuwoyamu bunnaa, a bun yaa ɓa ɲu.
11 Ɓa be a nani; bari a Kayɛn conu na ɓa bo. Ho miinisumɛ taan, ɓa buna'inyan mite a obara Balamu; ɓa do mite oo, a a Kore murutiī ɓa huru.
12 A ɓabe a ɓa suwaɓuwɛra mi maazoonu ɲuɓuwari dirobe dile; ɓa a nuwaadaanna, diporasiyo. Ɓa zan a obara dudufuwa nɛ ho pipiyan mi waa pee fɛɛnna, a zan obara vɛwahoore, han ɓɛɛ hɛ biru; han huru cuwaɲu wá, han a coo osi.
13 Ɓa zan obara zenuɲuu nɛ firi a mu uwa'uwa; a zan a obara manawa nɛ buna'inyan, a nɛ li tiɓiru nɛ fi han yi do van, to mu a ciricori fuwa bin.
14 A ɓabe be Henoke nɛ a Adama mamanina li onu hooɲuniso wa wura be ma yɛ: «Dɛ biyo, lo Ɲuso buba ma mi nisiya ni seresere;
15 lo buba a aa iri ɓa wure, a ɓa uwan'uwan ni so wure muwin mi ara'omu wema ma de'ere'ere; a lii be mi ɲuca'ore wara wure na
16 Ɓa a ni nɛ hun'aa boni, ni nɛ wɛsi mi yɛrɛ be ci'i'i; a yoo bo mi suraa ponu na; ni nɛ ɲuɓuwe caa'oo, aa haa saɓiya mina mi be.
17 A mu yi a mibe nɛ a un siinna, mi lee biyo wa Ɲuso Yesu Kirisita tuura fera bora mi.
18 Ɓa ya wee bara han mi: «Li wa'ati venii, finleera aa ɛn, ni nɛ vɛsi mu be'uwe sumaa a heya wɛ ma ɓa yiralerobera.
19 A ɓabe a bá; nuconafi'iyo nɛ yara'a ɓa ni, nucobiyan nɛ li Deeɓenu Ha'iri mana.
20 Un siin wá ni, mu yi a mibe dɛ, mibe fɛ mi hiya mi lana senu na a wera ni, a mi wee fara ma li Ha'iri-Senu pa'a.
21 Mi fi li Deeɓenu waminu na muwɛnmuwɛn, a tɛra mi ɲuvanle wa Ɲuso Yesu Kirisita na ma ho tiyan nɛ lo we han mi ho sii nɛ ɓɛɛ ve bee.
22 Bá nɛ mi waa si'asi'a mu, mi baaba a mi zuun bá tii.
23 Mi isi ɓa tuwan, a lɛru ɓa fe ho dan na. Mu yi a bɛ á, mi fe soɓi a mi zaan a ma'ari bá na; mi ɲii ɓa, a ɲii hare ɓa bafoni nɛ ɓa na'uwanniya.
24 Dín nɛ da mi vii farasi wo farasi na, a da mi vɛ vɛɛ ziinni mi yɛrɛ ɓuwaɓuwamu waa; a mi a zozo, a siyan waa;
25 dín nɛ midee a Deeɓenu mu, a a wa isiro wa Ɲuso Yesu Kirisita lahuramaa, a ho ɓuwaɓuwamu, ho ce'u, ho pa'a ma ho se we dín taa hare a fo ɓɛɛ in yu, a we dín taa wɛɛrɛ, wopɛɛ ma tuwite. Amina! -