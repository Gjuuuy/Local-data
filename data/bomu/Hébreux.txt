Vanlo nɛ tuwa na ɓa Heburula na
11 Haare mɛnna Deeɓenu wura ma waa madaan cuwa cururu ma co'uwa nɛ boni ma mi Ɲucanna ɲuwin.
2 A wɛrɛ, nɛ a han wozoma veni, li wura ma wa ma mi zo. A lobe li bosiyo a lo we mu bera wure ɛndiro, a a ma lobe nu li dannana ho dimiɲa.
3 A hó Zo so a libe ɓuwaɓuwamu ɲinni'arobe ma li Deeɓeyamu bonu. Lo can be wo be ma mi wara pa'a. Biyowo lo siya mu be'uwe na'uwan vo, lo yoo asi Deeɓenu, Ho-Se-Wure Naso nudorole ho waa ɲusiīn.
4 Lo mi ɲuu li anzera wure na sansan, bari Deeɓenu na yenu la nɛ po ba taa.
5 A diyan Deeɓenu in baraa haan mi anze deso: «O a un zo, A mɛ too o zɛrɛ.» Bun mana: «Un we mii Maa, A uwe we un zo.»
6 A biyowo Deeɓenu tuu mi nuyɛɛ ho dimiɲa, li baraa lo: «Lo anzera wure tawɛ a ɓuwani lo.»
7 Dɛɛ biyo li baraa mi anzera bena nɛ: «Li we mi To'ara ma pinpiyan, Aa we mi tosɛra ma danhoro.»
8 Mu yi a li Zo be, to li lo: «Deeɓenu, o pa'amayamu aa ɛn tuwite, O ɛn o bɛnuu ma tereyamu.
9 O wā ho tereyamu, a o ɲiina ho ōómū A bun bena Deeɓenu, Mii Deeɓenu tiya sinwɛnu ɲii siya o wá, A li do o niiza si.»
10 Deeɓenu ɲa lo: Ɲuso, mayɛyɛ a uwe danna li tun, A ho waa ɲaa a o nu we'arobe.
11 Bun wure ve, a uwe mi bin tuwite. Ho waa ma li tun zizi'a A obara suɓuwe,
12 A obara bafobenu, o bi han, A obara cɛnmɛ, A han yerema. Mu yi a uwe, uwe ɓɛɛ yerema woo, A o zerema ɓɛɛ ve dɛɛ.»
13 Deeɓenu ɓɛɛ in baraa haan mi anze woo diya: «Ɛsi un nudorole, Tuwifuwa un yi wo o ze'usiyo A obara a'onu, a o muwiyan o ziya bo wá.»
14 Li Deeɓenu anzera a wii ba? Ɓa wure a ha'ire nɛ a Deeɓenu tosɛra nɛ dín wee tuu a ɓa ɲiyan mu isirobe ɛndira na.
21 Mu yi danna a bun a mu, to wa tawɛ a wa cɛ mu bera nɛ wa ɲa na sese yawe a wa ɓɛɛ co ɛɛ sena biyo.
2 Ho dɛmu nɛ ɓa anzera do yi sa toonu, a tuwa haanu wo tuwa haanu ma tannu desinu wo tannu desinu yi yu hɛrobe nɛ tawɛ mu,
3 bun yi wo ma bun, a ma mu yɛ wa vira a wabe yi de cɛre ma mu isirobe benu nɛ yɛ. Bun isirobe so, a lo Ɲuso mite wura mu be miyɛ, a bun bɛnɛ bá nɛ ɲa mu lo ɲuɓoō baraa mu haan wa lo mu fasi.
4 A Deeɓenu tiyo ɓa sɛrɛyamu ɲu ma miniwalobera, ma beberiya, ma aɓa'obera cururu, ma li Ha'iri-Senu hanmuna nɛ li cara'a, a heya ma mi sa'o.
5 Deeɓenu ɓɛɛ do ho hiro dimiɲa nɛ wa woro be ɓa anzera nuu.
6 Hee, ni'ere wo ho sɛrɛyamu so fedeso lo: Nucoro a wii, a o leera lo be? A Nucoro terozo be ɲu, a o heni lo be?
7 O liiriyo lo pafozo cincin ɓa anzera hiyase, O ɓuwaniya lo, a haan lo ma yenu,
8 O pa mu be wure ɲansi lo ziya se.» Lo se ta bepɛɛ wa, diyowo nii ɓɛɛ lo. Hare ma bun wa pan ɓɛɛ ma, a bepɛɛ mi lo nuu.
9 A biyo wa urasiyo ma, bun a Deeɓenu liiriyo Yesu wa'atizo ɓa anzera hiyase yawe a lo hi han ɓa nucoza wure. A wɛrɛ Yesu yu yebenu ma ɓuwaɓuwamu, a biyo lo saa; a Deeɓenu hinɛ bena lo anniya tuwii vɛ lɛliya li humu wa wure ɲu na.
10 Mu wo sin Deeɓenu na, dín nɛ daanna mu be wure, a can mu wure; a li huweni Yesu yoo besi biyo ɲutuu mu wá, han tuwara nɛ hó yu saɓaɓuu, yawe a lo vɛ niciyo mana, a bá nii yi ɛn lo pa'amayamu bee, bari a lobe a ɓa isirobe naso.
11 Yesu nɛ cii ɓa nucoza ɓa be'uwe na, hó mite ma bá nɛ lo ciyo wure paariyo Maa ni'ere na. A bun na mu ɓɛɛ a nuwaabe lo se, a lo ve ɓa ma mii erenasiyo,
12 biyowo so lo yi tɛ lo: «Waa Deeɓenu, un ve o yenu han waa erenasiyo, A un ɓuwani o yerele ɓa zanma wure siīn.»
13 Mu ɲa tuwa fe-binu lo: «Un aɓari unte aa.» Mu ɲa bana baraa lo: «Dɛ nɛ ma ɓa za nɛ Deeɓenu na na.»
14 Biyo wá bá za so a suraa ma cannu; lobe Yesu mite yeremaa wo a obara ɓa be sin, a so nucoroyamu co'o. Lo wo bun ma li humu nɛ lo ansiyoo, a fincanna li Sitani, dín nɛ li humu pa'a ya mi nuu.
15 A bun lo huwaralila ɓa nucoza nɛ li humu zanmɛn ya fu na wora mi woɓɛ ɓa sii wuree.
16 Ɓɛɛ a ɓa anzera li ɲiyanna na ma bun anni sa, a Abarahamu teroza.
17 A bun na lo we tawɛ a lewɛ ma mii erenasiyo ma be wo be, yawe a lo we ɓa sara'awe-inso nɛ a tan'ereso ma ma'ariso mi toonu wuree Deeɓenu waa, yawe a lo yi ɓa be'uwe desi han ɓa.
18 A wɛrɛ, biyo wá lobe mite yu sɛnuma mu ura'ɛrobe nuu; lo da seri bá nɛ mi sɛnumaa mu ura'ɛrobe nuu.
31 Waa erenasiyo lanasiyo, a bun na mibe nɛ Deeɓenu muso voo, mi yati Yesu, ho nɛ Deeɓenu tuwo ho dimiɲa yawe a lo we ho lana nɛ wa woro be sara'aweɲuso.
2 Lo wo tan'ereso Deeɓenu se, dín nɛ wɛ'aa lo ho toonuu so bena a obara biyo sin Moyize wora tan'ereso Deeɓenu zun wuree, a tiyora mi tonuu ɲuu.
3 Li zun tero suwanni li zun. A bun a Yesu ma Moyize be. Yesu mi ɲu Moyize na sansan.
4 Zun pɛɛ tero mi, a Deeɓenu too bepɛɛ.
5 Moyize wo tosɛ nɛ tiyo mi tonu ɲu Deeɓenu zuun. Lo wo Deeɓenu ɲucan. Mu yi a lo Kirisita, ho a Zo, li zun waaso.
6 Lo Kirisita ɓɛɛ a zun tosɛ, lo a Deeɓenu Zo. Wabe a Deeɓenu zunsiyo a wa yi heeni wa siyan aa han'an biyo wa ciriyo wa siyan na.
7 A bun na, dɛ biyo li Ha'iri-Senu baraa nɛ: «Mi yi ɲa Deeɓenu tannu zɛrɛ,
8 Lo mi ɓɛɛ co coheni mi ɲu'uwe A obara ho ansannu wo, biyo zeze mi maanaa ɓuwɛ'ɛriyo Deeɓenu yi li unwin ciruu.
9 Binni nɛ ɓa wo bun a co'uwɛna un ɲuɓoō, A taniya ni diya, a ɓa maa un wema zerema ɓuwiyaɲu.
10 A bun na un sin we lo dín onu so na, A un baraa haan ɓa, lo ɓa yicema ɓɛɛ we se dɛɛ, Ɓa ɓɛɛ fo un ha'iri diya.
11 Un sinlee taan un baara ɓa, Lo bun po be a ɓa zo un vunulobee.»
12 Wa erenasiyo, mi urasi mite a nuu wo mi sin ɓɛɛ yi sin nɛ ora, lanapinnu siin, a tɛ mi manu li Deeɓenu nɛ midɛɛ na.
13 Mi heeni wɛ siyan wo ma wo, zɛrɛ nɛ ma a wabe ta wozomɛ, yawe a nuwo mi sin ɓɛɛ vi tuwi lii muwinni mu be'uwee.
14 Bari wa ma lo Kirisita a yirāla, a wa yi be sinciri si lo wa, a obara biyo wa ɓuwara wa hiya tuwifuwa mu veni.
15 Han Deeɓenu wara lo: «Zɛrɛ, mi yi ɲa Deeɓenu tannu, Mi ɓɛɛ co coheni mi ɲu'uwe, A obara biyo sin wo mu ho ansannu wo.»
16 A wi ba we ɲa Deeɓenu tannu? A wi ba we wo li yiɓu'ɛri? Ta ɓɛɛ a ba nii wure nɛ buwa Moyize a lora li Misira tuūn le?
17 A wi ba Deeɓenu lena mi sin na tuwi zerema ɓuwiyaɲu? A bá nɛ we wo mu be'uwe a ɓa huruu li unwiin.
18 A wi ba Deeɓenu we baara na lo ɓa ɓɛɛ zo mi vunulobee? A ɓa ɲucoheɓuwasiyo.
19 Ɓa ɓɛɛ danna yu zoo bun vunnurobe soo, bari ɓa ɓɛɛ we lara Deeɓenu wara na.
41 Deeɓenu la mi ɲu haan wa lo wa da zo mi vunulobee. A bun na wa urasi wate sese a wa nuu wo ɓɛɛ co hin zole na bun vunurobe soo.
2 Bari wa ɲa ho tansinnu a obara biyo ba nɛ ɛnna ho muwɛnbiin we ɲanna ho. Ɓa ɲa ho, a ho ɓɛɛ we ɲiyanna diyowo haan ɓa, bari ba nɛ ɲa ho tansinnu so ɓɛɛ we yu lana.
3 Wabe nɛ lara mu, wabe aa zo bun vunurobe soo a heya ma biyo Deeɓenu barala mu lo: «Un sin lo a un baara, Lo ɓa ɓɛɛ zo un vunulobee.» Mu tara a li tonu wure ɲutu hare ho dimiɲa hiyaɓuwɛrowo.
4 Bari mu tuwa han Deeɓenu waraa ma fedeso li wozomɛ hooɲuniso bena: «Deeɓenu nuwari ɓoo, a li vunuwan li wozomɛ hooɲunize li toore wure na."
5 A mu beɲu'ere so bana tuwa febinu, lo Deeɓenu lo ɓa nii so ɓɛɛ zo mi vunulobee woo.
6 Bá nɛ wo ɓa niya nɛ we ɲa ho tansinnu ɓɛɛ we zoo mu vunurobe soo, bari ɓa ɓɛɛ we lara ho tansinnu wara na. Hare ma bun ni tuwan pan da zo bin aa yi vunurobe.
7 A bun na li bana para wa'ati binu nɛ a zɛrɛ. A Davide vanlo li wura mu biyo yɛ wenu bɛnɛ, lo: «Zɛrɛ mi yi ɲa Deeɓenu tannu, Mi yi co coheni mi ɲu'uwe.»
8 Bari Yosuwe ya yi we ciyan ɓa ni a zoora mu vunurobe so, to Deeɓenu ɓɛɛ hinni wuraa wozomɛ binu be bun bɛnɛ.
9 Bun we, vunurobe wozomɛ binu mi nɛ bosi Deeɓenu ni bena, a ɓa yi vunurobe a obara Deeɓenu li wozomɛ hooɲuze.
10 Bari nuu nɛ yi zoo Deeɓenu vunulobee, to ho naso vunuwan mi toonu na a obara biyo Deeɓenu vununa mita na.
11 Wa boori a wa yi bun vunurobe so a zoo, yawe a wa nuu wo ɓɛɛ co hin zonu na, a obara ba nɛ ɛnna ho muwɛnbiin, nɛ ɓɛɛ yu zole bun vunurobe soo biyo ɓa ɓɛɛ fu Deeɓenu tannu na bena.
12 Bari Deeɓenu wara a beviya a han pa'a mi. Han ɲu mi po ɛtonu ɲuwinɲu so. Han zo tuwifuwa han cara'a li mɛnɛ'ɛn ma li ha'iri, a cara'a han huwan ma ho sɛɓɛ wɛ. Han iri li sin lerobera ma li yicerobera.
13 Daanrobe woo ɓɛɛ mana nɛ sɛ mite Deeɓenu na yi. Dín nɛ waa wa vɛɛ muwin wa tiinle, mu be wure buwinnasi letee dín yira se.
14 A bun na wa fi ho lana ɲuwara na sese, bari lɛ wa yu do wa waa a Yesu, li Deeɓenu Zo. A hó a wa sara'awe-inso nɛ annasi ho waa pafonuū.
15 Wa ɓɛɛ yu sara'awe-inso nɛ ɓɛɛ zun wa banibayamu. He'e, lo terena saa wa sɛnuma, a lo ɓɛɛ wo be'uwe woo.
16 A bun na wa ɲanvɛ faan Deeɓenu hinɛ pa'amayamu a'onu na ma sinheɓuwe, to Deeɓenu hinɛ wa, a li seri wa li wa'ati nɛ wa yi miniya serirobe na.
51 Sara'awe ɲuso wo sara'awe-inso a nuu nɛ lena ɓa nucoza siīn. Lo lena bo Deeɓenu toonu wa, a lo sɛ han li ɓa nucoza bena. Lo wee nɛ hanmuna Deeɓenu na a ɲa lee sara'ara han li mu be'uwe bena.
2 Lo zun ba nɛ ɓɛɛ fanmu be ma ba nɛ vuru mu tii, bari lobe mite mi li duweduwe ɲu'ere soo.
3 Lo daanna zun mi yɛrɛ be vo, to lo tawɛ a lee sara'a lobe mite ma ɓa Zanma be'uwe bena.
4 Nuu wo ɓɛɛ da ho sara'awe-insoyamu yenu ve mi yɛrɛ wa, fuwa nuu nɛ Deeɓenu yi bo mu ɲuu a obara Aro be sin.
5 Lo Kirisita ɓɛɛ do mi yɛrɛ wa a wo mite ma sara'awe-inso. A Deeɓenu na mu la, a li lo: «O a un zo, un to o zɛrɛ.»
6 A li ɲa baraa febinu lo: «O we sara'awe-inso tuwifuwa bin, A obara Mɛlikisedɛki be sin.»
7 Lo Kirisita ɛnna li tun he. Lo tara wuna, a va hincan si a yuwara Deeɓenu, bari a dín mide we da lo isi li humu na. Deeɓenu fo lo yuwa, a biyo lo liiriyo mite si.
8 Hare a lo a Deeɓenu Zo lo we de'iya tannu finuna mu bera nɛ lo tuwaraa.
9 Biyowo Deeɓenu tiyo lo ɲu vo, li wo lo ma ho nɛ mu isirobe nɛ ɓɛɛ ve wee lee we'aro, ba nɛ wure fi li wara na bena.
10 Deeɓenu wo lo ma sara'awe-inso a obara Mɛlikisedɛki be sin.
11 A he wa yu becururu de han mi, bera nɛ woronu do, bari mi ha'iri ci.
12 Hare mɛnna mibe ya tawɛ mi de'eni ɓa ni, a mibe bana ma'o mi a ɓa zeni mi ma Deeɓenu wara ararobe beyaa. Mi we tuwi bana zan a obara u'uza nɛ wɛ yenu na, a ɓɛɛ a dirobe nɛ ciiri sin.
13 Nuu nɛ ɲɛnni pan a u'uzo, lo ɓɛɛ zun bera le'anu wɛɛ.
14 Mu yi a ɓa ni nɛ yire cu mu, ba da di bara'a diyo, bari ɓa a ni nɛ ha'iri hɛna a zun be nɛ se ma ho oomu aa lee wɛɛ.
61 Bun we wa para hayiremu na a wa tere ciiri wa yire lo Kirisita wara nɛ pa'a mi mu na. Wa ɓɛɛ hini lii see mu ma mi hiya, a obara biyo sin yɛ: loɓinu han wema'uwe na, Deeɓenu lanu na;
2 batɛmu be; nule benu ɓa ni wa; ɓa nuhuwora veenu; ho iri veeni.
3 Mi nɛ wa vɛ ma waa. A bun wa we a Deeɓenu yi ta biyo.
4 Ɓa ni nɛ bana i do mite oomuu ɓɛɛ hini yerema yi: a biyo ɓa nasiyo so lɛliya li Deeɓenu hanmu, a li Ha'iri-Senu ya caa ɓa hiya.
5 Ɓa lɛliya Deeɓenu Wara siyan ma ho hiro be nɛ lo ɓuwee.
6 Hare ma bun bá nɛ yi lusi ma bun, to diyowo ɓɛɛ hini da bá binni yerema a ɓa loɓi; bari to bun zan a obara ɓa bana ɓuwara li Deeɓenu Zo ho uruwa na a nuwaniya lo ɓa ni wure yireē.
7 Wuro yi ɓɛɛ biri tun na, to li wee si ɲuu, a li yi be varila mi nasiyo. Bun a Deeɓenu duɓa.
8 A biyowo hinɓuwi ma ɲin'uwe yi le dín tun soo, to li ɓɛɛ ɲiyan diyowo, a wozo'ere ɓa zɛɛ li ma dan.
9 Un yirāla, mu ma tin ya a be nɛ ma sin, un ha'iri bosi wure mibe bee. Un zun a mi mi ho wan tete wa, ho nɛ a mu isirobe wan.
10 Deeɓenu zun tiyan. Li ɓɛɛ cansan mi tonu na. A Libe waminu bena mi sa haan mii erenasiyo lanasiyo, a obara biyo sin mi pan mi wa wera han ɓa.
11 Wa mi mu se a mi nu wo nu zeni mu ɲan'anrobe ɲu'ereso tuwifuwa mu veeni, yawe a biyo mi ciriyo mi siyan na a bun ɲuti sese.
12 Un ɓɛɛ mana mu se a mi we puwɛra. Mi di ba nɛ lara aa ɲinmico mu hiya wa, ba nɛ yi li ɛn nɛ Deeɓenu lara mi ɲuu.
13 Biyowo Deeɓenu la mi ɲu haan Abarahamu, li báára haan lo a bo mi baarobe mi ɲulɛrobe wa. A biyo nibinu ɓɛɛ ɛnna bin nɛ ɓuwa po libe nɛ li baa na, a bun na li baara ma mi yɛrɛ yenu,
14 a li lo: «Ma tiyan un aa duɓa han o, a un nɛ a o temu we boni.»
15 Abarahamu bo mi yira te, a lo yu biyo Deeɓenu lara mi ɲuu haan lo.
16 Ɓa nucoza wee baa be suwanni ɓa wa, aa ɓuwera wara pɛɛ nɛ do wanni ɓa azaā.
17 Deeɓenu miniya a mi zeni ma huwɛ zozo mu, a mibe a tan'ereso, ba nɛ li do mi ɲuu haan se. A bun na li tintiyan baara a ciya.
18 Mu a be ɲuleɲu nɛ ɓɛɛ wera bebiyan aa yi, a Deeɓenu ɓɛɛ haa saɓiya muu ma yi. A bun te wa sinciri nɛ mi wa sinle, wabe nɛ aɓa Deeɓenu na. Li sinciri so a wa fɛfɛ.
19 Dín sinciri so zan a obara fɛfɛ nɛ cohe, a ɓuwara muwɛnmuwɛn; a nɛ hare zo fasi li Deeɓenu ɓuwanirozun an'arobaforo bɛnɛ wa mɛnɛ'ɛnle bena.
20 A bin Yesu zo, a hecaa wa waa, a a hó wa ciriyo wa siyan na, bari lo a sara'awe-inso fuwa bin a heya wɛ ma Mɛlikisedɛki dannu.
71 Ho Mɛlikisedɛki so wo Salɛmu lo pa'ama ma li Deeɓenu nɛ mi Ho-Waa-Ɲusiin sara'awe. Lo we vɛ san Abarahamu waa biyowo ho fuu mi hiyan ma ɓa pa'amana a arona ɓuwee, a lo duɓaa haan ho.
2 Abarahamu we haan lo ma biyo wure lo yu han hiyaān ɓuwɛniso. Mɛlikisedɛki yenu yɛ ura a Tereyamu Pa'ama, a bun bɛnɛ lo wo Salɛmu pa'ama, bun ura hɛra pa'ama.
3 Nuu wo ɓɛɛ ɲa Mɛlikisedɛki ɓaa maa ma ɓaa naa bumana ɓaa maadanna be diya. Ɓa ɓɛɛ wura lo tenu be; ɓa ɲa ɓɛɛ wura lo humu be; Mɛlikisedɛki ma li Deeɓenu Zo bewure va wɛ na. Lo a sara'awe tuwifuwa bin.
4 Mi dɛri zun a lo wo nibenu, bari waa maadɛn Abarahamu we haan lo ma biyo wure ho yu han hiyaan ɓuwɛniso.
5 A heya ma ho tuwa, ba nɛ a Levi temuza nɛ a ɓa sara'awera tawɛ a fe mu ɓuwɛniso ɓa ni se, ba nɛ a ɓaa maaza. A ɓabe ma ɓa ɲa pariyo a lo Abarahamu ni'ere za.
6 Mɛlikisedɛki ɓɛɛ wo Levi temu nuu, hare ma bun Abarahamu haan lo ma biyo ho yu ɓuwɛniso. Bun bɛnɛ Mɛlikisedɛki duɓaa haan lɛ Deeɓenu la mi ɲu haan.
7 A wa to zun a lɛ ma duɓa mu po lɛ ɓaa duɓa han.
8 Ɓa nucoza wee nɛ mi nube ɓuwɛniso ɓa sara'awera nɛ a nucoza nɛ hi na, mu yi a Mɛlikisedɛki nɛ we yu bun sin, han Deeɓenu wara lo ho midɛɛ.
9 Wa da bara lo biyowo Abarahamu lena mi nube ɓuwɛniso, to mu zan a obara Levi nɛ mite ya wee fe mu lena mu ma lo nuu.
10 Bari hare a Levi ɓɛɛ in too, mu wo a lo mi mii maadɛn Abarahamu cannuu biyowo Mɛlikisedɛki le san Abarahamu waa.
11 Levi ni sara'aweyamu toonu wo ɓa Isira'ɛli ni lada cinnu. Mu ya a Levi ni sara'aweyamu tonu we vo bepɛɛ ɲu, to mu ɓɛɛ ya hini a waziɓi a nibinu le a obara Mɛlikisedɛki besin, a nɛ ma Aro ɓɛɛ ɓuwa.
12 Bari ho sara'aweyamu tonu yi yeremaa, to ho tuwa ɲa tawɛ a yerema.
13 A wa Ɲuso Yesu nɛ hanbe wara nɛ yɛ woro be wo zunbinu nuu nɛ ɓaa nuu woo ɓɛɛ in wo sara'awero nɛ sa toonu li sara'awele wa.
14 Lo be zuunna sese lo lo we lo Zuda zuun, a Moyize ɓɛɛ wura diyowoo dín zun so bena, biyowo lo wuraa li zun nɛ ɓa sara'awera ma lee be.
15 Dɛ biyo ciyo mu zozo nɛ: wa Ɲuso Yesu a sara'awero binu nɛ lo a nɛ lowɛ ma lo sara'awero Mɛlikisedɛki.
16 Mu ɓɛɛ a nucoza nu lena lo, fuwa Deeɓenu pa'a nɛ ɓɛɛ ve.
17 Bari mube sɛrɛyamu nɛ yɛ wo lo bena lo: «O a sara'awe tuwite a obara Mɛlikisedɛki be sin.»
18 Ma bun sin ho tuwa dɛn huru, bari ho pa'a ɓɛɛ ɛnna a ho ɓɛɛ ɲiyanna be.
19 Moyize tuwa ɓɛɛ tiyo diyowo ɲu. Wa yu sinciri nɛ suwanni, a bun na wa da titi sura Deeɓenu aa yi.
20 A po bun, Deeɓenu baara. Li ɓɛɛ baara ɓa sara'awera nɛ a bena.
21 Mu yi a Yesu, Deeɓenu baara lo ho aa we sara'awe, a li lo: «Lo Ɲuso baara ma mu A li ɓɛɛ yerema mi leerobe, Lo o aa we sara'awe tuwite.»
22 A bun na Yesu ɲa a lɛ nɛ do ɲuɓuwari nɛ suwanni Deeɓenu ma wabe azaā.
23 Sara'awera cururu ɛnna, bari li humu saara ɓa a ɓa ɛn tuwituwi.
24 Mu yi a Yesu, ho ciyoo ɓɛɛ zo yi, bari lo a Nawasi.
25 A bun na lo da isi ba nɛ yi sura Deeɓenu lobe bena, bari lo midɛɛ tuwituwi a lo fara han ɓa.
26 A ho sara'awe-inso so sin be ya mi wa: nisenu, fiin wo mana la, lo ɓɛɛ na'uwan, lo cara'aa wɛna ma ɓa be'uwewera, lo huweniya a yo bosi ho waa ɲusiīn.
27 Lo ɓɛɛ lowɛ ma ɓa sara'awera ɲunasiyo beriya nɛ a, bari lo bɛ miniya a lee wo ma wo sara'a lobe mite ma ɓa zanma be'uwe bena; lo sara'a lenu danna cuwe na, bun nɛ zeso lo do mite na.
28 Ho tuwa bosi sara'awera ɲunasiyo nɛ a nucoza, nɛ su ma banibayamu, a mu baarobe wara nɛ mana ho tuwa bɛnɛ, wo li Zo nɛ ɲutu ma sara'awe-inso tuwite.
81 Dɛ wa dɛmu biru nɛ: Wa yu sara'awe-inso nɛ asi Deeɓenu ɓuwaɓuwamu a'onu nudorole ho waa.
2 Lo sɛ mi toonu li fe-senuu ho baforozun tete, bin nɛ Deeɓenu too a ɓɛɛ a nucoza ta.
3 Sara'awe-inso benu wo sara'awe-inso toonu a lo zeni mu hanmubera ma Deeɓenu a lee sara'ara. Ma bun wabe nuu muso tawɛ a yi mi taa nɛ.
4 Lo ya yi mi li tun wa, lo ɓɛɛ ya we sara'awe, bari sara'awera mi bin nɛ wee nɛ mu hanmubera Deeɓenu na a heya ma ho tuwa.
5 Ɓa sara'awera so toonu nɛ wee sɛ, ma zeni biyo mi Deeɓenu se ho waa, a mu a mu bonu ma mu tiya, a obara biyo Deeɓenu we barala mu haan Moyize biyowo ho we mi te ho baforozun senu. Li baraa haan lo: «Te li sese a heya ma ho co'o nɛ zenina o ho doɓoɲu wa.»
6 Yesu toonu suwanni ɓa niya taa sansan, bari lo a yuwaro nɛ do ɲuɓuwari Deeɓenu ma ɓa nucoza pafeni. Dín a li ɲuɓuwari fiinnu nɛ hiya fa ɲulɛma nɛ suwanni na.
7 Li ɲuɓuwari yɛ ya yi wo se ma tete, to cunnu ɓɛɛ hinni mana a li pari ma bebiyan.
8 A bun na Deeɓenu za ɓa Isira'ɛli ni wa ma han wara nɛ yɛ: «Wozoma lo ɓuwee, a un lee ɲuɓuwari fiinnu, Mɛ ma Isira'ɛli nii ma Zuda zunsiyo azaā.
9 Li ɓɛɛ ziin a obara li diyo-yɛɛ Nɛ un wo ma ɓaa mana, Bun nɛ wo un va ɓa lena li Misira tuūn. Ɓa ɓɛɛ wo tan'erenasiyo li ɲuɓuwarii nɛ un wo ma ɓa, A bun na un ta un manu ɓaa.
10 Un bini we ɲuɓuwari fiinnu ma Isira'ɛli zunsiyo, Dɛ biyo mu wera nɛ; Lo Ɲuso lo: «Un aa de un tuwɛna ɓa ha'iree, A un aa too han ɓa siyaan. Un aa we ɓaa Deeɓenu, a ɓa aa we un nii."
11 Nuu pɛɛ bezuunle aa le lo, Nuu wo ɓɛɛ hinni be mii ereso, aa bara lo: «Zuun lo Ɲuso." Bari ɓa wure aa zuun ni, A fɛ ɓa niɓuwizo wa tuwifuwa ɓa wure nibeenu.
12 Un de ɓa be'uwe si han ɓa, Un de mu ma un bɛnɛ aa cansan na wurewure.»
13 Deeɓenu yi danna wuro ɲuɓuwari fiinnu be, to li ɛnnɛ wo li diyo-yɛɛ ma diyo dɛn. Bun we, be nɛ yi dan, to bun sura ma cunnadesinu.
91 Li ɲuɓuwari yɛ be woo, lada we bo a ɓuwanina Deeɓenu feni nɛ nucoza we'aa ma mi nule, nɛ a baforozun.
2 Ho baforozun ɛnle de'ere we yenu: «Fe-senu». Fitɛnɛyaawaso ɛnna bin, ma taɓali nɛ li sara'aburu wee be wa.
3 Fe'ere le ɛnna ho an'arobaforo bɛnɛ, ba lo: «Fe-senu-senu».
4 A bin han wusuna duurilo taɓali nɛ wure wo'aa ma sannu ɛnna. A bin li ɲulɛrobe ɛsu nɛ buwara ma sannu ɛnna. Biyo ɛnna dín ɛsu soo wo ho manɛ, Aro buwinzo nɛ punina ma han ɓopɛɛna nɛ ho tuwa wara mi wa.
5 Serubɛnna yaara ɛnna li ɛsupɛ wa nɛ zeni lo Deeɓenu mi bin. Ɓa miyan we bɛna a ta he dede han sara'a wee lee aa pona ɓa ni na ɲuu. Wa ɓɛɛ yu nu wɛrɛ a woro bun wure be ma mi uwɛ'uwɛza.
6 Bun a ho baforozun cara'arobe ma han siyan besirobe yati. Wopɛɛ ɓa sara'awera we zo sɛ mi tonu li fe-senuu.
7 Lo sara'awe-inso midee we zo li Fe-senu-senuu zeremi pɛɛ cuwe. Lo tawɛ a lo zo bin ma yuwo cannu, a zo faanna Deeɓenu han mi yɛrɛ ma ɓa zanma yawe a Deeɓenu de ɓa nucobanbu'uwo be'uwe si han ɓa.
8 Li Ha'iri-Senu zeni ma bun lo ho baforozun diyoyɛɛ yi ɓɛɛ laara bin woo, to li fe-senu-senu wan ɓɛɛ fuwe.
9 Bun a bonu li wɛrɛ wo bena, bari mu hanmubera ma ɓa biya sara'ara nɛ ɓɛɛ da nɛ ɲutiirobe ɓɛɛ yerema mu naso aa wera nitete yi.
10 Ho co'o so a dirobe ma ɲurobe ma sɛnaciirobe si wo si. Bun a ɓa nucoza ladara be tuwifuwa wo nɛ Deeɓenu yi fasi co'o fiinnu.
11 Lo Kirisita mana, lo a mu besiya nɛ buba sara'awe-inso. Ho baforozun nɛ lo ansiyoo ɓuwaa po a ɲa suwanni ho baforozun dɛn, bari nucoza ɓɛɛ ta ho, a ho baforozun so ɲa ɓɛɛ a ho dimiɲa nɛ he yɛ taa.
12 Lo Kirisita zo li fe-senu-senuu cuwe deenu a venina mu wure. Mu ɓɛɛ a o'uwa ma torala cannu lo zoora bin, a lobe mitena cannu lo uwasiyo yawe a wa yira ho sii nɛ ɓɛɛ ve.
13 Ɓa o'uwa ma ɓa torala cannu ma ɓa nàzuwan nɛ ziya suwɛn nɛ ɓa wee zuzu ɓa ni nɛ ɓɛɛ cuu mu wa a heya ma lada ya wee cii ɓa suraa na'uwan na.
14 Bun yi da we ma bun, to lo Kirisita cannu ɲa banna suwannu bun tuwi anniya. Ho do mite na Deeɓenu na li Ha'iri Nawasi lahuramaa a wora sara'a nɛ ɲutu. Lo cannu cii wa sintannu han wema'uwe wure na, yawe a wa dan sɛ han li Deeɓe-Ve.
15 A bun na lo Kirisita a yuwaro nɛ mi Deeɓenu ma ɓa ni pafeni li ɲuɓuwari fiinnu bena, yawe a ba nɛ Deeɓenu vo dan yi li ɛn nɛ ɓɛɛ ve nɛ ɓa yu ma ɲulɛrobe. Ɓa da yi li ɛn so, bari deeso huruu a huwaraliyo ɓa nucoza ɓa dena'erobera nɛ ɓa wo biyowo li ɲuɓuwari yɛ pa'a mi ɓa ɲuu.
16 Ɛnbe be yi woro feni nɛ, fuwa lɛ nɛ te mi be yi huru, yi ɓɛɛ bun li ɓɛɛ da i.
17 Ma bun sin ɓa ɛndira ɓɛɛ di li ɛn fuwa woo, fuwa ɓaa maa yi huru, bari yi ɓɛɛ a bun to li ɓɛɛ ve ma ɛn, a lo yi midɛɛ
18 A bun na li ɲuɓuwari yɛ mite ɓɛɛ ɲiyanna diyowo a cannu yi ɓɛɛ lo a uwasi.
19 Moyize bo ho tuwa wara wure na ɓa zanma wure yireē. Lo so naza ma o'uwa cannu a pariyo ma ɲuu a minana mu uwa ho tuwa vanlo ma ɓa Zanma wure, ma pero vara nɛ muwiyan nɛ lo ciya Izope vɛwe vanle na.
20 Lo baraa haan ɓa lo: «Li ɲuɓuwari nɛ be Deeɓenu do haan mi, a bun cannu so a biyo yɛ.»
21 Moyize minana mu cannu uwa ho baforozun ma li siyan wure wa.
22 Ho tuwa ladaa, to a cannu a bepɛɛ haamɛ, mu yi a cannu to be'uwe ɓɛɛ desi yi.
23 Be mi li tuūn a be mi ho waa yaa, a bun yi ciyo ma ho co'o nɛ si yɛ, to waziɓi be mi ho waa ciirobe tawɛ a mu suwanni sansan.
24 Bari lo Kirisita ɓɛɛ zoo li fe-senu nɛ nucoza nule wo'aa, nɛ zeni ho waa fe-senu tete be. A ho waa mite lo yoo zoo, a lo zeniya mite ma Deeɓenu bin wabe bena.
25 Lo ɓɛɛ zoo bin a we mite ma sara'a cuwa nɛ boni, a obara lo sara'awe-inso nɛ we zo li fe-senu zeremi wo zeremi ma cannu nɛ ɓɛɛ a lobe mite cannu.
26 Mu yi a bun, to lo tawɛ a lo tuwara cuwa cururu hare ho dimiɲa hiyaɓuwɛrowo. Ma tiyan, wɛrɛ nɛ a han wozoma veni, a cuwede lo zeniya mite, a wo mu ɲu. Lo do mite na a wora sara'a a haara mu be'uwe laa.
27 Deeɓenu fasi mu a nuu wo nuu hi cuwe midee, bun bɛnɛ to Deeɓenu aa iri lo.
28 A bun ɲa a lo Kirisita be. Lo huruu cuwede a sora ɓa zanma be'uwe. Lo ɲa bini ɓuwee mu cuwaɲuniso wa a aa zeni mite ma ɓa ni nɛ bo mi bonu lo wa ɓa isinu bena, a ɓɛɛ hini a ɓa be'uwe bena.
101 Ho tuwa nɛ Deeɓenu we na Moyize na, a mu bera nɛ buba mu tiya, a nɛ ɓɛɛ a mu betetiya wafonu. Ɓa ma mi sara'ara leenu tuwi, ho tuwa ma mi zeremi wo zeremi sara'ara pa'a ɓɛɛ mana aa yerema mi nasiyo a wera nitetiya Deeɓenu yira wa.
2 Mu ya wo a mu lee ba nɛ caasi biyo be'uwe, to ɓa siyan ɓɛɛ ya hini zara'i ɓa ɓa be'uwe diyowo bena. To ɓa yaa vunnu sara'ara leenu na.
3 Biyo a han cunnu, a biyo han sara'ara so wenu wee lee ɓa ni ma ɓa be'uwe zeremi pɛɛ.
4 Bari ɓa torala ma ɓa o'uwa cannu ɓɛɛ da lee mu be'uwe.
5 A bun na saani a lo Kirisita ɓuwee ho dimiɲa lo baraa haan Deeɓenu lo: «O ma'o ɓɛɛ mana ɓa sara'abiya ma hanmubiya na, A bun na o na sura na, A un lee unte ma sara'a.
6 O ɓɛɛ lo sara'abiya zɛɛnu, Ma mu be'uwe desinu sara'a be sin a.
7 A bun na un lo: «Dɛ nɛ, un buba, a we o sa'o, Oo, Deeɓenu, a heya ma biyo tuwa un bena Moyize tuwa vanloo."»
8 Lo Kirisita baraa haan Deeɓenu miyɛɛ lo: «O ɓɛɛ lo sara'ara, o ɓɛɛ lo hanmubiya, o ɓɛɛ lo sara'abiya nɛ ziya hiile, o ɓɛɛ lo sara'a biya cannu nɛ lera be'uwe. Bun diyowo be ɓɛɛ wo sin aa, a mu ɲa tara a mu wure bo ho tuwa lada na.»
9 Bun bɛnɛ lo baraa haan Deeɓenu lo: «Dɛ nɛ, un buba a we o sa'o.» Ma bun sin Deeɓenu laariyo han sara'ara yaa bin, a li do lo Kirisita sara'a han ciyoo.
10 Biyo Yesu Kirisita tiyo Deeɓenu sa'o ɲu, a bun na wa be'uwe dosi haan wa, bari lo wo mite ma sara'a cuwe deenu, a vora mu wure ɲu.
11 Sara'awe wo sara'awe wee cɛ-ziin mi toonuu wopɛɛ, tunmasan a we han sara'ara ɲu'ereso nɛ ɓɛɛ da lee mu be'uwe wo.
12 A lo Kirisita wo mite ma sara'a cuwedeenu waa midee a leena mu be'uwe ɓa nii. A dín sara'a so pa'a mi tuwite. Bun bɛnɛ lo yo asiyo Deeɓenu nudorole.
13 A bin lo siyo bo mi yira Deeɓenu na tuwifuwa dín yi pa lo ze'usiyo ɲansi lo ziya se.
14 Bari a cuwe wa midee lo lena ɓa ni be'uwe, a wo ɓa ma nisiya.
15 Li Ha'iri-Senu muso lena ho sɛrɛyamu so haan wa, a li lo:
16 «Lo Ɲuso lo: «Dɛ li ɲuɓuwari nɛ un aa we ma ɓa han wozoma so bɛnɛ nɛ: un aa de un tuwɛna ɓa siyaan, a un too han ɓa ha'iree.»
17 Lo ɲa tintiyan lo: «Un cansan ɓa be'uwe na, a un de ɓa be'uwe si han ɓa.»
18 Be'uwe yi dosi vo, to bun ponu cunnu ɓɛɛ hini mana.
19 A bun na waa erenasiyo, wa da zo li fe-senu senu ma sinheɓuwe Yesu cannu bena.
20 Lo hɛna wanfinnu haan wa biyowo li Deeɓenu ɓuwanirozun an'arobaforo wiya lo humu wo.
21 Wa yu sara'aweɲuso benu nɛ bosi Deeɓenu zun ɲu.
22 A bun na wa sura Deeɓenu ma sintete ma lana nɛ fasi sese, ma sin nɛ be'uwe zara'i ɓɛɛ mana na, ma suraa nɛ siya ma ɲuu nɛ cuu zozo.
23 Wa fi wa sinciri na sese, bari lɛ nɛ wo mu ɲulɛrobe a tan'ereso.
24 Wa wee pɛ wɛ be, wa heni wɛ siyan li waminu ma ho tereyamu wan wa.
25 Wa ɓɛɛ co nɛ a wa fele ma wɛ ɛnle vɛnu puwɛ di wa a obara biyo ɓa ni tuwan dariyo a wee we. A wa heni wɛ siyan a poo mayɛ, bari mi ma lo lo Ɲuso ɓuweenu wozomɛ mi waa sura.
26 Wa yi wo tuwi a wa co wa yɛrɛ be a do be'uwee, a wa yira ɲa ɛnnɛ mi ho tiyan na, to wa be sa se, a sara'a ɓɛɛ poo wa ma yi.
27 Biyo san wa we ha'iriyaamɛ, bun nɛ a Deeɓenu iri ma ho danhoro nɛ aa hara'i Deeɓenu ze'usiyo.
28 Nuu wo nuu nɛ yi hara Moyize tuwa, to ho naso tawɛ a ɓuwe, a hinnɛ wo, sɛnɛla niɲu wurasin nitiin wara wa.
29 A hini a nuu nɛ zuwariyo Deeɓenu Zo le? Mi dɛriyo zun li un'o nɛ te ho ɲu, lo sɛnuma we ɓuwa po. Bari lo naso ɓɛɛ yatiyo mu cannu nɛ do nisiinnu Deeɓenu ma wabe aza, bun nɛ ya wo lo ma nisenu; a lo ɲa do zuwa li Ha'iri-Senu na.
30 Bari wa zun li Deeɓenu nɛ lo: «A mɛ a muwɛntɛn leero, a mɛ aa win nuu wo nuu na.» A li ɲa lo: «A lo Ɲuso a mi nii irilo.»
31 Mu a zanrobe benu a te lii Deeɓenu nɛ midɛɛ nuu.
32 Mi lee biyowo miyan be. Biyowo mi yu Deeɓenu omu, han wozoma so, a tuwara dɛriyo to mi ɲuu, a mi pan ɲamico.
33 Ɓa tuwora mi a ɲi'oriyo mi ɓa nii siīn. Mi tuwan caa ɓa nii nɛ mi han tuwara soo hiya.
34 Mi saa ɓa asozora sɛnuma. Ɓa du mi zuwin, mi ɓɛɛ do bun a wora bunna, a mu yɛrɛ wiya mi siyan, bari ho naforo nɛ mi mi nuu suwanni, a ho ɲa ɓɛɛ ve.
35 A bun na mi ɓɛɛ nɛ mi sinheɓuwe ve bari ho cunnu nɛ mi mi waa ɓuwa.
36 Mi miniya muɲu na, yawe a mi yi tiyo Deeɓenu sa'o ɲu, a mi yi biyo li lara mi ɲu haan mi.
37 Bari mu tuwa lo: «A wa'atizo cinciin pan a mu, A ho nɛ tawɛ a ɓuwee mu aa ɓuwee, a lo ɓɛɛ mɛn.
38 A un niterenɛ aa ɛndɛɛ ma ho lana, A lo yi lo ma bɛnɛ, to lo suun lo na.»
39 Wabe ɓɛɛ a ɓa nituwan nɛ le ma bɛnɛ, a ta tenina wate. Wa a ba nɛ yu ho lana a isi wa mɛnɛ'ɛnle.
111 Ho lana a sinciri cinnu, ho a ziya berobe nɛ zeni be nɛ mi, a nucoro yire ɓɛɛ da mi.
2 Ɓa haresiyo we lara, a bun na ɓa sa'uwo Deeɓenu.
3 Ma ho lana wa fanmuna lo ho dimiɲa danna ma Deeɓenu ɲutannu pa'a. Ma bun sin, to biyo wa yira na danna ma be nɛ wa yira ɓɛɛ da mi.
4 Abɛli we lara, a bun na lo leena sara'a nɛ suwanni Kayɛn taa a haan Deeɓenu. A lo lana bena lo yu tereyamu Deeɓenu waa, bari Deeɓenu ta lo sara'a bena. A lo lana bena a na lo be pan woro hare a lo huruu.
5 A Enoke lana bena lo huweniya yora ho waa, yawe a lo ɓɛɛ mi li humu, bari Deeɓenu so lo yora mi se. Nuu wo ɓɛɛ hini maa lo waa, bari saani a lo fɛn lo sɛrɛyamu lena lo lo be wo sin Deeɓenu na.
6 Nuu wo be ɓɛɛ we sin Deeɓenu na fuwa lo yi lara diyo, bari nuu nɛ yi sura Deeɓenu, to ho naso tawɛ a la lo Deeɓenu mi a ɲa la lo li wee nɛ cunnu ba nɛ yi piri'a li na.
7 Ma ho lana Nuwe fu Deeɓenu ɓuwasarobe na biyo nɛ ɓuwee ho hiro nɛ han yira ɓɛɛ in maa diya. Lo fu Deeɓenu wara na a lo ɓuwara muwe nɛ lobe ma mi ni isiyoo. A ma bun siin lo wema zara'iyora ho dimiɲasiyo. A a lo lana bena a na Deeɓenu yatiyo lo ma niterenɛ.
8 A Abarahamu lana bena a lo fu Deeɓenu tannu na biyowo dín we voo lo. Lo huwa fɛnna va li tun nɛ Deeɓenu lo mi nɛ laa, a li we lo ɛndiyo. Lo huwa fɛnna a lo ɓɛɛ zun he mi vɛ.
9 A lo lana bena lo asi li tun nɛ Deeɓenu we laara mi ɲu lo mi aa nɛ la, a lo asiyo bin a obara nuhunu be sin. A baforozuūn wo lo zun. A bun ɲa wo Isaka ma Zakobe, bari Deeɓenu muso we do mi ɲu haan ba.
10 Abarahamu we bo mi bonu ho ló nɛ hiya fɛsirobe cohe wa, ho ló so nɛ Deeɓenu piri'aa mi ha'irii, a too.
11 Sara lara Deeɓenu na, a bun na lo too zo, a mu taraa a lo daan anniya mu. Hare a lo we hinniya, lo we lara lo Deeɓenu aa tii mi ɲulɛma ɲu aa han mi.
12 A ma bun sin ho banuu so nɛ suraa winnu wo a obara han ya waa vo, bana too za ɲɛnmɛɛn a obara ho waa manawa, a obara mu zenuɲuu ɲuɓo na hɛnle nɛ nuwo ɓɛɛ da muwin yi.
13 Bá ni so wure huruu ho lana wan wa, a ɓa ɓɛɛ yu biyo Deeɓenu laara mi ɲu haan ɓa. Ɓa maa mu fesenale ma mi lana yira, a ɓa zanma'aa mu bena. Ɓa wo mite ma nuhuwan ma ho dimiɲa.
14 Bá nɛ woro ma bun siin ma zeni mu aa cii lo mi piri'a mi yɛrɛ tun.
15 Li tun nɛ ɓa we lo dosi be ya ɛnna ɓa ma bun, to ɓa we bana arona va bin.
16 Ma tiyan, a tun nɛ se po be ɛnna ɓaa. Bun ura a ho waa tun. A bun na Deeɓenu ɓɛɛ do mu nuwaa a ɓa ve mi ma mii Deeɓenu, bari li too lo a haan ɓa.
17 A Abarahamu lana bena a lo lena Isaka ma sara'a a haan Deeɓenu biyowo li taniya lo a dɛɛ ta lo yi fi lo tannu na. Mu tara a a lobe Abarahamu Deeɓenu we do mi ɲu haan.
18 Deeɓenu we baraa haan lo: «A Isaka temu o yenu vera.»
19 Abarahamu yatiyo lo Deeɓenu pa'a mi aa veeri Isaka li humuu. Lo bana yu mi zo. Bun zinna obara waawe.
20 Isaka lara, a bun na lo duɓaa haan Zakobe ma Ezawu a bora hiro si.
21 A ma ho lana Zakobe duɓara haan Zuzɛfu za wure, biyowo lo humu wo sura, a lo wee cuwosi mi buwinzo wa aa ɓuwanina Deeɓenu.
22 A ma Zuzɛfu lana, biyowo lo mi hi, a lo wuraa li wa'ati nɛ ɓa Isira'ɛli za ma le li Misira tuūn be, a ɲa na tannu ɓa lobe mite huwan bena.
23 A ma ho lana Moyize ɓaa ni sa lo pinle betiin lo tenu bɛnɛ, bari ɓa maa a lo hanyirezo se, a ɓa ɓɛɛ zanna lo pa'ama yira.
24 A Moyize lana bena, biyowo lo dan vo, a lo aan lo Farawo hanminu na, a ɓɛɛ ta a ɓa ve mi ma lo yaro.
25 Lo we waana a yi tuwara ma Deeɓenu ni a po a lo zanwinni'a a vɛsi mu be'uwee wa'atizo.
26 Lo diya lo Kirisita nuwa a o naforo nɛ ɓuwaa po li Misira tun nafoni, bari lo yira dɛrobe we fa ho hiro sara cunu wa.
27 A ma ho lana a Moyize lora li Misira tuūn. Lo ɓɛɛ zanna lo pa'ama sinlee. Lo yu sinheɓuwe a obara nuu nɛ yira maa Deeɓenu, dín nɛ nuu yira ɓɛɛ mi.
28 A ma ho lana lo leena sanni. Lo zuzuwo mu cannu han zun'ɛn na, yawe a ɓa Isira'ɛli ni nuyaa vi lo anze niɓuwe na.
29 A ma ho lana, a ɓa Isira'ɛli za ansina ho ɲiyan zenuɲuu boconuū a obara ɓuweɓuwe nɛ ɓa ansii. A biyowo li Misira tunsiyo le du ɓa hiya wa a muso mi mu se a ansi, mu ɲuu du ba wure.
30 A ma ho lana Yeriko lo i'iriroto'o to biyowo ɓa bere'aa ho ló wozoma behooɲu.
31 A ma ho lana, Rahabe nɛ a lo ɲààmūhan ɓɛɛ huruu ma ɓa ni'anna, bari lo do ce'u mu be'urasila na.
32 A webe un pan da wuro, bari li wa'ati uwiyo na a un woro Zediyo be, Barake be, Samiso be, Zɛfite be, Davide be, Samuyɛli be ma li Deeɓenu ɲucanna be.
33 A ma ho lana a ɓa yu se pa'amayamuna cururu wa. Ɓa wo biyo terena mu, a yu biyo Deeɓenu lara mi ɲu haan ɓa, a ɓa ɲa cin'aa danbiya ɲuwin.
34 Ɓa duwiniya dɛnna beriya; ɓa vuu ho ɛtonu na; ɓa vannu waa, a bana daanna mite wure; ɓa wo sɛɓɛra han hiyaan a ɓa yu han sira biyan hinfira wa.
35 Ma ho lana, ɓa veriyo za a na mi nuna na. Nituwan ma ɲa do mite si a ɓa wɛ'a, a biyo ɓa pan zɛrɛ hɛra a mana ho hiro sii nɛ sin po.
36 Ɓa ni lena ɓa tuwan fiyan a haa ɓa ma sosoɓiyo. Ɓa caa ɓa tuwan ma zara'uwa a uwa asoō.
37 Ɓa duwora tuwan ma bubuwo a ɓo a tuwan yu tuwara si wi si. Ɓa lɛ'aa ɓa tuwan ma cuwa ɲuu ma arasira, a ɓa ɓo ɓa tuwan ma ɛtuwa. Ɓa tuwan ya wee zin para wurasin viyora suunle aa hɛ'ara feni wo feni, a ɓa tuwan banbanna. Ɓa saa mu ɲi'orirobe ma mu ɲinmuwinrobe nuu.
38 Ho dimiɲa ɓɛɛ yuwa yu ɓa se. Ɓa e'aa li uwiin ma han doɓoɲule wa; a ɓo'ɛn ma ho'ɛnle wo ɓa zuwin.
39 Deeɓenu we ta ɓa ni so wure na ɓa lana bena. Hare ma bun ɓa ɓɛɛ yu biyo Deeɓenu we laara mi ɲu haan ɓa,
40 bari Deeɓenu we fera co be nɛ suwanni wabe bena. Li ɓɛɛ we miniya a ɓabe ɲuti a wabe nii yi ɓɛɛ mana bin.
121 Ɓa ni nɛ bo ho lana wan a tee, ɓa do fo wa wure. Wa yi co panpanni wate ma diyowo. Wa yi co cii mu be'uwe na, bun nɛ i'irinu wa ɓɛɛ do, a wa luwi ma muɲu mu pɛrɛ'ɛlirobeē, bun nɛ mi wa waa.
2 A wa fɛ wa yira Yesu na, ho nɛ a wa lana fasi wa mu hiyaɓuwɛ fuwa mu veni. Lo ho mi ɓuwenu ho uruwa wa, a lo ɓɛɛ yatiyo dín sin humu so a wana nuwa be, ho damu nɛ lo aa yi bena. Wɛrɛ, lo yo asi Deeɓenu nudorole.
3 Mi lee lo be ma biyo lo hora ɓa be'uwewera ɲiimɛ. A bun na mi ɓɛɛ co sɛ, a mi sinheɓuwe ɲa ɓɛɛ co ve.
4 Mi ɓɛɛ in fuu ma mu be'uwe tuwifuwa mi uwasi mi cannu.
5 Mi lee han wara nɛ Deeɓenu bera mi a obara maa ma mi za: «Un zo, lo Ɲuso yi oroli o, A o sinheɓuwe ɓɛɛ co ve, Biyowo lo yi hɛ o.
6 Bari a nuu nɛ be sin lo Ɲuso na le wee hɛ, Zopɛɛ nɛ lo miniya a de ce'u na A ho lo oroli.»
7 Mi he han tuwara a obara han yi a mii miyan hɛrobe. Bari han tuwara ma zeni lo Deeɓenu we mi ma mi za. A lo zo yɛ mi nɛ ɓaa miyan ɓɛɛ hɛ lo.
8 A mi yi ɓɛɛ oroliyo ma orolirobe nɛ lo zaa wure tarawɛ, to mi ɓɛɛ a zatetiya, a mi a ɲààmūza.
9 Wa lee waa maana nɛ li tuūn be. Bá ya wee hɛ wa a wa ya wee anmi ɓa. A bun na biyo ɓuwa po bun, bun a wa tawɛ a liiri wate si a han waa Maa Deeɓenu nɛ mi ho waa, yawe a wa ɛɛndɛɛ.
10 Waa maana oroliyo wa wa'atizo midee ma be nɛ mu yati sera ɓa se. A Deeɓenu hɛ wa bari mu se ma wa, yawe a wa we nisiya a obara Libe be sin.
11 Biyowo wa yi yu hɛrobe, to mu a fitinɛ be wa se mi ciyoo, a ɓɛɛ a zanma'aa be. Mu ta yi bun na a ɓa ni nɛ ɲamico ma yi han sɛnuma cunnu, nɛ a hɛra ma tereyamu.
12 A bun na mi heeni mi siyan, a mi huweni mi nule nɛ saa, a mi coheni mi na'oɲule nɛ pɛ'ɛ vo.
13 Mi wee be han wɛnza nɛ tere'a sese, yawe a mi ziyo nɛ yara mu ɓɛɛ co yaa veni, a li wɛ.
14 Mi baba a mi we sin ma ɓa nii wure, a mi we nisiya, bari nuu nɛ yi hun bun na, ho ɓɛɛ mi lo Ɲuso wafonu.
15 Mi urasi mite a nuu wo ɓɛɛ co tɛ mi manu Deeɓenu hinɛ na. Mi urasi mite a nuu wo ɓɛɛ co we cinnu nɛ hɛɛ, nɛ hɛhiya da we oomu ma nicururu.
16 Mi urasi mite, a nuu wo ɓɛɛ co we dara'oro wurasi nuu nɛ ɓɛɛ de Deeɓenu bera wa, a obara Ezawu nɛ yiya mi inmu a caara.
17 Mi zun lo bun bɛnɛ lo ya ɛnna mu se a yi mii Maa duɓa nɛ a mi inmu, a ho pan bari Ezawu ɓɛɛ yu co'o wo a yerema biyo lo wo hare, a lo wa a mana mii maa duɓa.
18 Mi ɓɛɛ we tutuwo sura ho doɓoɲu nɛ mi ya duunna yi, a nɛ wee zɛ ma dan. Mi ɲa ɓɛɛ we tutuwo suraa han duduwo, han tiɓiyo ma ho wuro pinpinbenu,
19 he bannu tannu ma Deeɓenu tannu we ɲansaan. Biyowo ɓa Isira'ɛli ni ɲa Deeɓenu tannu, ba nɛ wure ɲa mu zanna, a yuwa a mu daan bun na.
20 Bari ɓa ɓɛɛ we daanna ɲa han wara nɛ baraa haan ɓa lo: «Nuu wo nuu nɛ yi dunna ho doɓoɲu na, hare a lo we sɛyuwo, lo tawɛ a duwo ɓuwe ma bubuwo.»
21 Biyo ɓa maa wo ɓuwa tuwi anniya, fuwa Moyize lo: «Un zanna tuwi zɛ.»
22 Mibe tu ɓo Siyo doɓoɲu na, mi tu sura ho Wáá-Yerusalɛmu, ho a Deeɓenu nɛ midɛɛ lo, ho su ma anzera nɛ ɓɛɛ muwin yi.
23 Mi ɲa tu suraa ɓa lanasiyo zanma nɛ wee zanwinni'a ho waa nɛ a Deeɓenu nuyara, ba nɛ yele tuwa ho waa vanloo. Mi tusuraa li Deeɓenu nɛ iri ɓa ni wure na ma ɓa niterena mɛnɛ'ɛnna nɛ Deeɓenu tiyo ɲu.
24 Mi ɲa tusuraa Yesu nɛ a yuwaro nɛ mi Deeɓenu ma ɓa nucoza pafeni li ɲuɓuwari fiinnu be na, a tusura lo cannu nɛ minana, a nɛ woro po Abɛli taa.
25 A bun na mi urasi mite, a mi ɓɛɛ co pin lɛ ma woro ma mi na. Bari ba nɛ pan lɛ woro mu bera nɛ ɓuwee li tun wa wara ɲinnu na, ba yi ɓɛɛ vu, a ma mu yɛ wabe a vira a wa yi tɛ wa mɛɛn dín nɛ mi ho waa ɲusiīn na, a nɛ woro ma wa.
26 Deeɓenu tannu zɛniya li tun, a wɛrɛ li la mi ɲu haan wa lo: «Un bini zɛni li tun cuwe. Mu ɓɛɛ we li tun midee, ho waa muso nii ɛn.»
27 Han wara so: «Cuwe ɲa» bun zeni lo mu bera nɛ Deeɓenu danna aa zɛ a mu tunnu, yawe a biyo nɛ ɓɛɛ da zɛ mu a bun ɛn bin.
28 A bun na wa tawɛ a bara'ari Deeɓenu, bari wa yi pa'amayamu nɛ ɓɛɛ ya'aya'a. A wa sɛ han li aa zenina bun bara'arirobe so ma co'o nɛ be sin diyo ma yi'anmi ma zannu,
29 bari waa Deeɓenu a danhoro.
131 Mi ɓɛɛ sɛ ɓa fɛra waminu se.
2 Mi de ce'u ɓa nuhuwan na, bari ni tuwan wo bun a laariyola anzera mi zuwiīn, a ɓa ɓɛɛ zun mu.
3 Mi lee ɓa asozora be a obara mu ya yi a mibe mitena mi lii. Mi lee ba nɛ ɓa tuwarali be, a ɓa suraa ɲu'an caa mibe na.
4 A mi wure de mu yamu wa, a mi yamu zanle ɓɛɛ co na'uwan, bari Deeɓenu aa iri ɓa so'omusiyo ma ɓa dara'orola.
5 Mi ɓɛɛ co nɛ a li wari waminu yi se mi wa, a biyo yi mi mi se, a bun le mi. Bari Deeɓenu mitena baraa mu lo: «Un ɓɛɛ de o si, un ɓɛɛ cansan aa.»
6 Han wara so heniya wa siyan, a wa lo: «Lo Ɲuso a un serilo, un ɓɛɛ mi zan diyowo. A webe nucoro da wera ni?»
7 Mi lee mi wahecara dan be, ba nɛ wuraa Deeɓenu wara haan mi. Mi lee biyo ɓa vasira ma ɓa humu co'o, a mi see ɓa lana co'o.
8 Yesu Kirisita ɓɛɛ mi yerema. Biyowo lo hinnuu, a bun a lo zɛrɛ, a bun we lo tuwite.
9 Mi ɓɛɛ co nɛ a nucosurena yi mi viiri ma aranirobe si wo si nɛ a befiyan, bari mu se a li siin yi pa'a ma li hinnɛ a ɓɛɛ a dirobe nɛ cunnu yɛrɛ ɓɛɛ ɛnna ba nɛ du mu wa.
10 Ɓa sara'awera nɛ wee sɛɛ han Deeɓenu ho baforozuūn ɓɛɛ tawɛ a di mu sara'a be nɛ mi wabe sara'awele wa.
11 Lo sara'awe-inso ya wee can ɓa sara'a biya cannu, aa se zoo pona mu be'uwe li fe-senuu; bun bɛnɛ ɓa le zɛɛ ɓa biya tuwa ho da'a bɛnɛ.
12 A bun na Yesu ɲa huruu ho ló bɛnɛ yawe a lo sɛɛ ɓa ni siyan ma mita cannu.
13 A bun na wa le lo se ho loo bɛnɛ, a wa ma lo paari ho fiyan ɲu'ere na.
14 Bari wa ɓɛɛ yu lo he yɛ nɛ ɛn tuwite, a wa mi lofinnu nɛ ɛn tuwite.
15 A bun na wa wee ɓuwani Deeɓenu tuwite Yesu lahuramaa, bun ura a wa ve li yetete tuwite wa ɲuwiin. A bun a wa sara'a.
16 Mi ɓɛɛ cansan a we tetemu han wɛ a mi seri wɛ, bari haan wema so sin a obara sara'a be nɛ be sin Deeɓenu na.
17 Mi fi mi wahecara wara na, a mi liiri mite si han ɓa. Ɓa wee dɛɛ mibe na yawe a mi vɛsirobe tere ho Deeɓenu wan wa, bari Deeɓenu aa diyo ɓa ma mi be. Mi yi fi ɓa wara na, to ɓa sɛ mi tonu ma zanma'aa. Mu yi ɓɛɛ a bun to ɲini'a ɛn ɓa waraa, a to mi ɓɛɛ yi yenu.
18 Mi fara han wa; bari wa ce'o wa yu sintannu tete, a wa miniya a wa vɛsi tere ma be wo be.
19 Un heni mu miyan, mi fara han ni, a un cii miyan fuwafuwa.
20 Ho hɛraso Deeɓenu veriyo wa Ɲuso Yesu a lena ɓa nuhuwora siīn, lobe nɛ a ɓa para didiro benu. Lo do mi mu'ɛnnu na a cannu fasira li ɲuɓuwari nɛ ɓɛɛ ve.
21 A dín Deeɓenu so nɛ, a mi daan we biyo wure nɛ se, yawe a mi tii li sa'o ɲu, a li we biyo sin diyo wa siyan Yesu Kirisita bena. A lo yenu le a ɲa de wa tuwite. Amina.
22 Wa erenasiyo, un fara mi a mi tɛtɛ mi ɲuvanle ma muɲu a ɲi hanbe wara nɛ utaa yɛ, nɛ heni mi siyan.
23 Mi zun lo ɓa huwaraliyo wa ereso Timote li asoō. Lo yi fera mana un se, to wa pari vɛɛ lee mi unpa.
24 Mi yi yu mi wahecara ma ɓa nisiya wure, lo mɛ lo ɓa wure foo. Mii erenasiyo nɛ mi li Itali tuūn lo mi foo.
25 A Deeɓenu hinnɛ ɛn ma mi wure. Amina. -