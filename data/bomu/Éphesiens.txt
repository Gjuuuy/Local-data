Poli vanlo nɛ tuwa na Efɛzesiyo na
11 A mɛ Poli nɛ Deeɓenu vo ma mi yɛrɛ a wora Yesu Kirisita turo, a mɛ tuwa ho vanlo nɛ yɛ a haan ɓa nisiya nɛ mi Efɛzeē na, ba nɛ a tan'erenasiyo Yesu Kirisitaa.
2 A wa Maa Deeɓenu ma wa Ɲuso Yesu Kirisita duɓa han mi a ɲa han mi ma hɛra.
3 A Deeɓenu nɛ a wa Ɲuso Yesu Kirisita ɓaa Maa yenu de wa. Libe nɛ diya lo Kirisita be a li duɓa haan wa a su wa puwiriyo ma duɓa si wo si nɛ lo ho waa.
4 Bari saani a Deeɓenu dan ho dimiɲa, li we fera wɛ'aa wa a wa we li taa lo Kirisita bena yawe a wa we nii nɛ cuu a nɛ zara'i wo ɓɛɛ ɛn na li waa.
5 Deeɓenu we fera co mu Yesu Kirisita bena, a we wa ma mi za mi waminu bena a heya ma mi sa'o.
6 A bun na wa ɓuwani Deeɓenu li hinnɛ benu bena, dín nɛ li na waa sanmuu, li zo saannu bena.
7 Lo Kirisita cannu uwasi, a yàrā wa ɲu na a wa yura be'uwe saɓere. Deeɓenu hinnɛ nɛ li wo haan wa ɓuwa tuwi anniya.
8 Li haan wa ma li hinnɛ so tuwi a puwiriyo, a heya ma mi ha'iriyamu ma mi zuunrobe wure.
9 Deeɓenu zeniya wa ma mi siin sɛsɛmu, ho tetemu nɛ li we fera co a tii ɲu Yesu Kirisita bena.
10 Deeɓenu aa tii mi yicema ɲu li wa'ati veni. Bun a li o biyo wure mi ho waa ma biyo wure mi li tuūn wɛ wa, a lo Kirisita aa we mu wure Ɲuso.
11 Deeɓenu fera wɛ'aa wa a ciya la a wora mi taa nii, a heya ma biyo li cora mu, bari li sa'o mi bepɛɛ wa.
12 A bun na wa de Deeɓenu yenu wa li ɓuwaɓuwamu bena, wabe nɛ a ɓa niya a bo wa sinciri si lo Kirisita wa.
13 A lo Kirisita lahuramaa mi ɲa ho tintete nɛ a mu isirobe Tansinnu. Mi lara lo Kirisita na, a yu li Ha'iri-Senu nɛ Deeɓenu we lara mi ɲu, a dín miniwaa miyan.
14 A dín Ha'iri-Senu so a biyo Deeɓenu paara wa bonu miniwarobe. Li heniya wa siyan, lo wa yi dín ɛɛn so biyowo wa yi huwaraliyo wurewure. A bun na wa ɓuwani Deeɓenu ɓuwaɓuwamu.
15 A bun na, biyowo un ɲa lo mi lara lo Ɲuso Yesu na ma biyo mi wana ɓa lanasiyo wure,
16 un wee bara'ari Deeɓenu tuwite mi bena, a un wee lee mi be biyo un yi fara.
17 Un we fara a lo Ɲuso Yesu Kirisita ɓaa Deeɓenu, ho ɓuwaɓuwamu ɓaa Maa, han mi ma zuunrobe ha'iri ma ha'iri nɛ le mu sɛsɛbe wa, yawe a mi zuun Deeɓenu sese.
18 Un fara diyo a li hɛɛ mi ha'iri yira, a mi zuun li sinciri nɛ li voo mi bena, a mi zuun li ɛɛn benu nɛ cunnu ɓuwa nɛ li ara ba nɛ a li taa,
19 a mi ɲa zuun ho pa'a benu nɛ li sara mi tonu wabe bena, bun nɛ a li bara'a, a a li pa'a nɛ daan ɓɛɛ mana.
20 A hobe pa'a so lo verila lo Kirisita a huweniya yo bosi mu nudorole ho waa.
21 Li bo lo si mu ɲusoyamu, han pɛ'ɛ wure, mu pa'amayamu, mu nasoyamu, ma yenu wo yenu nɛ da ce ɲusiīn, ho zɛrɛ ma ho hiro nɛ ɓuwee mu wure.
22 Deeɓenu pa bepɛɛ ɲansi lo Kirisita ziya se, a li wo lo ma li egilizi Ɲuso beenu,
23 Dín nɛ a lo Kirisita suraa, a lo mii a su puwiriyo, a mina be wo bee ma nu wo nuu.
21 Mayɛ mi ya a obara ni nɛ huru mi dena'erobe ma mi be'uwe bena.
2 Mi ya wee vɛsi aa heya ma hobe dimiɲa nɛ yɛ co'o uwe. Mi ya wee fi Sitani tannu na, dín nɛ a ho waa ma li tun aza pɛ'ɛsiyo ɲuso nɛ wee sɛ tonuu ho wɛrɛ, ɓa nii nɛ ɓɛɛ fi Deeɓenu tannu na siyaan.
3 Wabe ururu nii ɛnna; wa we bo han suraa sinmu na; wa wo wa suraa sa'o; a wo wa lerobe sa'o. A bun na Deeɓenu be ya sin a li lee mi sin wa a obara ɓa ni nɛ a.
4 A Deeɓenu hinɛ ɓuwa anniya, ma li waminu nɛ ɲa ɓuwa anniya bena,
5 a bun na, wabe nɛ ya huruu wa dena'erobera, lo bana veriyo wa a haan wa ma lo Kirisita sii, bari wa isiyo ma Deeɓenu hinɛ.
6 Deeɓenu pariyo veriyo wa ma Yesu Kirisita, a li huweniya wa yora li se, yawe a wa ma lo paari ɛn ho wáá pa'amayamuū.
7 Ma bun, a heya ma li tetemu nɛ li wo haan wa Yesu Kirisitaa, li wo bun yawe a zeni a mi hinɛ nɛ ɲu ɓɛɛ mana ɲu'an ɓɛɛ yi tuwi fuwa bin.
8 Bari a Deeɓenu hinniya miyan, a bun na mi isiyo, biyo mi lara Yesu Kirisita na bena. Bun isirobe so ɓɛɛ lo mibe se, bun a Deeɓenu hanmu.
9 Mu ɓɛɛ a mi wema be na a na a mi isiyo. A bun na nuu wo ɓɛɛ da ɓuwani mite.
10 Bari wa a Deeɓenu nusɛmu, a a Yesu Kirisitaa li daannana wa, yawe a wa vɛsi ma han wema-tetiya nɛ li we wo'aa mayɛ a wa vɛsira.
11 A bun na mibe nɛ ɓɛɛ too Zuwifemuu, mi de mi ha'iri si biyo fo wo mi wa. Mibe nɛ ɓa Zuwifera wee ve ma soriyo, a ɓabe ve mite ma ɓuwafaanna. Bun a ɓuwafanmu nɛ wo ma nucoro nu han suraa.
12 Mi lee'a sese lo dín wa'ati soo, mi ma lo Kirisita ya we ɛɛna wɛɛ na. Mi ya wo a obara nuhuwan ɓa Isira'ɛli ni tuūn. Mi nii ɓɛɛ ɛnna han ɲuɓuwarila nɛ fasi Deeɓenu ɲulɛma be. Sinciri wo ɓɛɛ ɛnna miyan, a mi ɓɛɛ ya zuunna Deeɓenu.
13 A wɛrɛ, mibe nɛ ya sena ma Deeɓenu, mi ma tuɓo diyo Yesu Kirisita lahuramaa, lo cannu nɛ lo uwasi haan mi bena.
14 A lobe a wa hɛra. Lo va ɓa Zuwifera ma ɓa nibiyan a wora zun, a lo teeniya ho nicece to'o nɛ ya mi ɓa ɲuleɲu aza, a nɛ ya wo ɓa ma ze'u.
15 Lo yara ɓa Zuwifera tuwa ma mi fɛsirobera ma mi berobera, a wora han sira ɲuleɲu nucoza ma sii fiinnu de'ere mide. Lo wo bun ma mi yɛrɛ suraa a ɓa a nifiyan lobee, a dora hɛra.
16 Lo Kirisita humu ho uruwa wa ɓo li ze'u, a va han sira nucoza ɲuleɲu a wora si'ere, a dora nisiinnu ɓa ma Deeɓenu azaā ho uruwa saɓaɓuu.
17 A ma ho co'o so lo Kirisita aa dora ho hɛra Tansinnu a haan mibe nɛ ya mi fesenale ma ba nɛ ya a dedee.
18 A lo Kirisita nu wa ɲuleɲu wure bena aa ziinna lo Maa waa ma li Ha'iri de'ere.
19 A bun na mi ɓɛɛ hinni a nuhuwan bun mana ɛnna. Wɛrɛ mi ma ɓa nisiya a lonuwan ma Deeɓenu zunsiyo.
20 Mibe ɲa muso a obara terobe nɛ bo li zun hiya leerobe wa, nɛ ɓa tuura ma li Deeɓenu ɲucanna fasi. A Yesu Kirisita mite a li o'ofuwe bibiyo.
21 A lobe san li zun zinniya, a wo li ma Deeɓenu zunsenu.
22 Mibe ma lo caa wɛɛ na, a mi ma bɛ a wure pariyo a li Deeɓenu zunsenu nɛ li Ha'iri-Senu mii.
31 A bun na mɛ Poli nɛ a Yesu Kirisita asozo, mɛ ɓɛɛ tanna faralo na mibe nibiyan bena.
2 Mi zun mu, a si'a mana biyo, lo a Deeɓenu tetemu bena, a un sɛ tonu han mi.
3 Deeɓenu mite zeniya mi sɛsɛyihɛma ma ni yimiloo. A bun un ɓuuna mu ɲu si han mi yɛ.
4 Mi yi ara han wara so, mi da mi mu zuunrobe nɛ un yu lo Kirisita bena ma sɛsɛmu.
5 Ɓa haresiyo ɓɛɛ we lo lo be unpa ma biyo sin li Ha'iri-Senu ɲinina mu ɓa tuura ma li Deeɓenu ɲucanna na zɛrɛ.
6 Bun sɛsɛmu so a biyo ho tansinnu woronu zeniya, lo ba nɛ ɓɛɛ a Zuwifera nii mi ɓa Zuwifera ɛɛn bee, dín ɛɛn so nɛ Deeɓenu para mi nii bonu. Ɓa ma ɓa Zuwifera ɓuwa, a ɓa muso nii mi mu ɲulɛrobe ɲu'ere nɛ Deeɓenu wo Yesu Kirisita bena.
7 Un a ho Tansinnu tosɛ, bari a Deeɓenu na ho hanmu so na a heya ma li pa'a benu.
8 A mɛ zu po ɓa lanasiyo niɓuwiza wure, hare ma bun Deeɓenu haan mɛ ma dín hinɛ so, a un de lo Kirisita nafoni nɛ ɲu ɓɛɛ zuun yi be a han ba nibiyan.
9 Li lo a un zeni ma ɓa ni wure biyo Deeɓenu co a lenana mi sɛsɛbe yira. Libe nɛ danna be wo be ya sa bun hare mu bera daanrowo.
10 Deeɓenu wo bun yawe a mu ɲusoyamu ma mu pa'amayamu nɛ mi ho waa ɛnna zuun Deeɓenu ha'iriyamu co'uwe cururu li egilizi nu wa.
11 Bun wo wa Ɲuso Yesu Kirisita saɓaɓuu a heya ma biyo li fera we co hare mayɛyɛ.
12 A lobe wa lara na, a na wa da tii sura Deeɓenu ma sinheɓuwe.
13 A bun na un fara mi a mi ɓɛɛ co yaa mi ha'iri un tuwara bena, bari han tuwara so a mibe ɓuwaɓuwamu.
14 A bun na un cisi un na'oɲule wa lo Maa waa,
15 ho nɛ co ho waa ma li tuūn zun wo zun siyo yele,
16 yawe a li Ha'iri-Senu han mi yinucoro ma pa'a nɛ ɓuwa, a heya ma li ɓuwaɓuwamu naforo,
17 a lo Kirisita ɛn mi siyaan mi lana bena, a mi fɛsi sese li waminuu.
18 Yawe a mi dan zuun lo Kirisita waminu vɛvɛmu ma li totomu ma li hucunu ma li hinhinmu.
19 A mi ɲa zuun lo Kirisita waminu, hare a nuu wo tiin ya ɓɛɛ da mu wure zuun. A Deeɓenu mite ɲa ɛn mii aa puwiri.
20 A li Deeɓenu nɛ mi wa sɛ tonu wa siyaan ma mi pa'a, dín nɛ han wa a po biyo wa fara wurasin biyo wa lee,
21 a li yenu le a ɲa de wa ɓa kiricɛɛnna siīn ma Yesu Kirisita bena han wa'atira wure ma tuwite. Amina.
41 Mɛ nɛ mi asoō lo Ɲuso bena, un yuwa mi vɛsi ma biyo tawɛ ma mu verobe nɛ vora mi.
2 Mi wee liiri mite si tuwite, a mi we nii nɛ ha'iri wawi, a mi we muɲusiyo, a mi we saɓere han wɛ ma waminu.
3 Mi baba a mi ha'ire fuwo wɛ na sese, ho hɛra nɛ de ɲuɓuwari bena.
4 Han suraa a ɲu'ere, li Ha'iri ɲa a de'ere, bari a sinciri ɲu'ere be vora mi.
5 Lo Ɲuso a ni'ere mide, ho lana a de'ere ma batɛmu de'ere
6 Li Deeɓenu nɛ a wa wure Maa ɲa a de'ere. Li mi wa wure ɲu, a libe we be wa wure se, a ɲa mi wa wuree.
7 Wa nuupɛɛ yu wa ɓuwaforo Deeɓenu hanmu, a heya ma biyo lo Kirisita naa wa.
8 A bun na mu tuwa: «Lo yuwa ho waa, Lo va woɓɛɛ cururu, A lo haan ɓa ma mi hanmuna.»
9 Lo yuwa ho waa, bun ura a webe? A yi ɓɛɛ a lo liyo li tun hiya se?
10 Lɛ liyo mu, a lobe ɲa yuwa ho wa ɲusiīn, yawe a lo si be wo be.
11 A lobe cira'aa mi hanmuna a haan ɓa ni: lo lena tuwan a ba we tura, tuwan a ba we Deeɓenu ɲucanna, tuwan a ba we Tansinnu worola, tuwan a ba we mɛnɛ'ɛnle didira tuwan a ba we ni'aranina,
12 yawe a ɓa nisiya ɲuti a sɛra Deeɓenu tonu a be be lo Kirisita suraa wa.
13 A bun ma nɛ a wa lana ma wa Deeɓenu Zo zuunnu aa de ɲuɓuwari wa azaā, a wa we ni nɛ dan, fuwa wa we a obara lo Kirisita nɛ be wure ɲutu be sin.
14 Wa ɓɛɛ hini zin a obara hanyiraza nɛ ɓa wa mi yada aa papori'a ma mi dɛmuwan, a viiri a ɛ de bee.
15 A wa woro ho tiyan nɛ wuro Deeɓenu ma li waminu co'o, yawe a wa we biyo lo Kirisita nɛ a ho ɲu'o miniya na.
16 A lobee, han suraa tuwa wure yu wɛ a fu wɛ na zin, a han lee mi varirobe a heya ma ho pa'a nɛ sɛnu wo sɛnu miniya na, a ɲiyanna han suraa ma'o li waminuu.
17 Dɛ biyo un bara nɛ, a un yuwara mi ɓoɓo lo Ɲusoo. Mi ɓɛɛ hinni vɛsi ma ɓa nibiyan co'o, ba nɛ vɛsi ma mi leerobera nɛ a ɓuwe'ee.
18 Ɓa ha'iri borona, ɓa a nuhuwan Deeɓenu sii bee, ɓa dɛdɛmu ma ɓa siyan cohenu bena.
19 Ɓa a nuwadaanna nɛ ɓɛɛ zun nuwa, a ɓa na mite mu dara'oroyamu si wo si na, a bo mi suraa sinmu na.
20 Ɓɛɛ a bun mi fanmuna lo Kirisita be.
21 Mi yi ɲa lo wara, a mi yi yu lo aranirobe a heya ma ho tiyan nɛ mi Yesuu,
22 a mi lee lo nidɛn, bari mi co'odɛn ponu'uwe wee viiri mi a ho yaa mi.
23 A mi siyan ma mi ha'ire yerema wurewure a we befiyan.
24 A mi see mu nucomu co'o fiinnu nɛ Deeɓenu daanna mi yɛrɛ yaa, bun nɛ zeni mite ma mi vɛsirobe nɛ terena, nɛ le ho tiyaan, ho nɛ be sin Deeɓenu naa.
25 A bun na mi para han saɓiya na, a nuu wo nuu mi siīn muwin ho tiyan a han mi nilo, bari wa wure a suraa de'ere.
26 Mi sinlee saa yi ɓɛɛ mana, a mi yi co we be'uwe. A li wosoɲu ɓɛɛ co zin mi sinlee.
27 Mi ɓɛɛ co nɛ ɛnle Sitani na.
28 Lɛ nɛ ya yi ɲuu, a lo para mi anro na, a lo unwan mi fɛnuma yawe a lo dan yi be a serila ɓa banbannasiyo.
29 A wara'uwe woo ɓɛɛ co le ma mi ɲu. O yi tawɛ a woro, nɛ a o wara bara'a ɛn, a han heni sin, a be be nuu lana wa.
30 Mi ɓɛɛ nɛ fitinɛ li Ha'iri-Senu na, dín Ha'iri so nɛ miniwaa miyan li wiyanmu wozomɛ bena.
31 A hɛhɛmu, ma yi'unmu ma sinle ma ziya, ma niɲuwan wure, mu be suma wure, a bun ve mi siīn.
32 Mi seri wɛ, a mi we tetemu han wɛ ma waminu. Mi we saɓere han wɛ a o biyo Deeɓenu ɲa wo saɓere haan mi, lo Kirisita bena.
51 Mi lewɛ ma Deeɓenu, bari mi a li zaa nɛ li wa ma tete.
2 Mi vɛsi ma li waminu co'o a obara biyo sin lo Kirisita waana wa a nana mi mu'ɛnnu wa be na, a wora hanmu nɛ pinpiyan sin ma sara'a nɛ be sin Deeɓenu na.
3 Be nɛ a dara'oroyamu be, ma bepɛɛ nɛ cira mu, ma yifɛɛ, bun be ɓɛɛ tawɛ a mu hɛ mi se, a biyo bun ɓɛɛ tawɛ nisiya se.
4 Mi yi co wee woro wara uwe han wɛ, a obara dɛdɛra be sin, ma bun nɛ wure ɓɛɛ tawɛ mi siīn, fuwa Deeɓenu yenu denu wa, ma li bara'arinu.
5 A mi zuun sese lo dara'oro, nuu nɛ na'uwan, nuu nɛ wa naforo, bun ura a tinsiyanso, ɓɛɛ mi yi li ɛn wo, lo Kirisita ma Deeɓenu pa'amayamuū.
6 A nuwo ɓɛɛ co e'a mi ma wara nɛ ɓɛɛ ɲiyan diyowoo, bari a bun bera so bena li Deeɓenu sinle lii ɓa za anna wa.
7 Mi ɓɛɛ co paari diyowo na ma ɓa ni so sin.
8 Mi ya a tiɓiyo mayɛɛ, a wɛrɛ ma maa a omu nii lo Kirisita. Mi vɛsi a obara omu hanyira.
9 A ho omuu mu tetemu ma mu tereyamu ma ho tiyan si wo si wee le.
10 Mi ciri sese, a zuun biyo sin lo Ɲuso na.
11 Mi ɓɛɛ co ɓuwari mi ɲu ma baa nɛ wee we han wema'uwe nɛ a han tiɓiyo be. Mi lee han wema'uwe so sin ho omuu, yawe a han le wa.
12 Ɓa tiɓiyo wema be wara nuwa mi.
13 Biyowo han wema'uwe so wure yi lora ho omuu, to biyo wure lowa ho iin a omu.
14 Bari biyo wure nɛ yi zeniya ho iin ɓɛɛ hinni a sɛsɛbe. Ho omu zeni biyo a mu. A bun na mu tuwa han Deeɓenu waraa: «Sinni ote, uwe nɛ dunma, Huwo ziin ɓa nuhuwora siīn, A lo Kirisita omu aa ɲini'á o wa.»
15 A bun na mi urasi mite sese ma biyo mi vɛsira. Mi yi co ziin a obara ni nɛ ha'ire ɓɛɛ mana, a mi ziin a obara ha'iresiyo.
16 Wa'ati wo wa'ati nɛ mi yi yu nu a we biyo se mu, a mi we mu, bari li wa'ati nɛ yɛ ɓɛɛ se.
17 A bun na mi yi co we ni nɛ ha'ire ɓɛɛ mana, a mi zuun biyo yi a lo Ɲuso sa'o.
18 Mi ɓɛɛ co eri mite ma ɲa, bun a puwatuwayamu. Mi si ma li Ha'iri-Senu.
19 Mi wee siyo han lele, Deeɓenu ɓuwanirolele nɛ li Ha'iri-Senu yi do mi sinlee. Mi wee siyo a sɛ'a lo Ɲuso ma mi siyan wure.
20 Mi bara'ari lo Ma wo ma wo, be wo be bena, wa Ɲuso Yesu Kirisita yenu na.
21 Mi wee ɲi wɛ wara lo Kirisita yiizanni bena.
22 Hanna mi liiri mite si a han mi bara a obara biyo sin mi liirila mite si aa han lo Ɲuso.
23 Bari lo banuu a mi haan ɲuso a obara biyo sin lo Kirisita a li egilizi Ɲuso. Li egilizi a lo Kirisita suraa ma li isiro.
24 A bun na biyo sin li egilizi wee liirila mite si aa han lo Kirisita, a bun sin ɓa hanna muso tawɛ a ɓa wee liirila mite si a han mi bara.
25 Bara, mi waa mi hanna, a obara biyo sin lo Kirisita wana li egilizi a na mi mu'ɛnnu li bena.
26 Lo wo bun yawe a lo sɛɛ li, a lo cii li ma mu ɲuu ma mi wara.
27 Bari lo ɛnna mu se a dín egilizi so ziin lo waa ma semu, a na'uwan wo, a mamirobe wo, wurasin diyowo nɛ ɓɛɛ lowɛ ma bun, a li we se, a zara'i wo ɓɛɛ mana diyo.
28 A bun sin ɓa bara tawɛ a waana mi hanna, a obara mi yɛrɛ suraa. Nuu nɛ yi wa mi han, to a lo yɛrɛ lo wa.
29 Bari nuuwoo ɓɛɛ iin ɲinna mi yɛrɛ suraa. A lo we vari han, aa de ce'u haan, a obara biyo sin lo Kirisita wora mu haan li egilizi,
30 a biyo wa a lo suraa tuwan.
31 A bun na lo banuu fɛ mii maa ma mii naa na, a lo i cɛ mi han na, a ɓa niɲu paari we suraa de'ere.
32 Hanbe wara nɛ yɛ maa zeni tiyan nɛ hucu ma wa. Mu yi a mɛ se, un ce'o han wuro lo Kirisita ma li egilizi be.
33 Bun we, mibe nuupɛɛ waa mi han, a obara mi yɛrɛ be sin, a lo hannuu ɲa muso anmi mi baro.
61 Hanyira biyo a mi tonuu lo Ɲuso waa, bun a mi fi mii nii wara na, bari a bun terena mu.
2 Ho tuwa warayɛɛ nɛ ɲulɛrobe mii, bun a o de mii maa ma mii naa wa,
3 yawe a o ɛn hɛraa, a o si wozoma we boni li tun wa.
4 Maana, mi ɓɛɛ co wee we be nɛ lee mi za siyan. Mi de ce'u ɓaa, a arani ɓa, a oroli ɓa ma ho co'o nɛ lo Ɲuso miniya a mi we.
5 Woɓɛɛ, mi fi mii nasiyo wara na li tuūn he ma zannu ma zɛnu. Mi be yi'anmi ɓa wa ma siyan nɛ se, a obara mi yi sɛ han lo Kirisita.
6 Mi ɓɛɛ co we mu ɓa yireē midee, yawe a mi be we sin ɓa. Mi sɛ ɓa tore a we Deeɓenu sa'o ma mi siyan wure, a obara mi a lo Kirisita woɓɛ.
7 Mi sɛ mi woɓɛmu tonu ma ha'iri nɛ se a obara mi yi sɛ han lo Ɲuso a ɓɛɛ a ɓa nucoza midee mi sɛ han.
8 Mi zun a nuu wo nuu, hare lo we woɓɛnu wurasin huwara, aa yi mu be tetiya nɛ lo yi wo sara lo Ɲuso se.
9 Mibe nasiyo muso anmi mi woɓɛɛ. Mi para mu'ɛnɲiinu na, bari mi zun a ɓaa naso ma mibe naso mi ho waa, a ɓa nucoza wure a de'ere lo waa.
10 Bun wure veni, mi coheni mite lo Ɲusoo ma lo pa'a nɛ pɛnpɛn.
11 Mi pin Deeɓenu hinfirosiyan, yawe a mi yi pa'a Sitani he'o wa.
12 Bari ɓɛɛ a nucoza a wa fira, a ma ho waa pafonu pɛ'ɛsiyo suma, ma ho dimiɲa tiɓiyo nasiyo, han tiɓiyo pa'amayamu ma han ha'ire uwe nɛ mi ho waa ɛnna.
13 A bun na mi zin Deeɓenu hinfirosiyan wure, yawe a mi ziin li wozomɛ oo, a mi pa'a ɛn biyowo mi yi yu se mu wure wa.
14 Mi yɛrɛ cɛziin, a ho tiyan we mi hɛcɛɛnɛ, a ho tereyamu we mi sudere'e.
15 A ho hɛra tansinnu ɲan'anrobe we mi ziya na'an.
16 A ho lana we a obara hinpɛrodiyo nɛ mi wee se a fera mi yɛrɛ na aa duwinina lo Híyó hiyan suwo wure.
17 Mi ɲa see mu isirobe hannu unnɛ ma li Ha'iri-Senu ɛtonu nɛ a han Deeɓenu wara.
18 Wo ma wo a mi we faralona ma yuwarobera si wo si ma li Ha'iri. Mi yi co de tantanbuwe; mi fara han ɓa nisiya wure.
19 Mi muso wee fara han mɛ, yawe a Deeɓenu han ni ma wara nɛ un yi tawɛ a woro, a un yi sinheɓuwe a zenina ho Tansinnu sɛsɛbe.
20 A bun bena un a lo Ɲuso turo nɛ caa ma zara'uwa, yawe a un woro ho Tansinnu so ma pa'a, a o biyo un tawɛ a un worola mu.
21 Waa ereso sannu Tisike nɛ a lo Ɲuso tosɛ tan'ereso, aa de un unpa han mi, a mi tere zuun be un mi wa.
22 Un tuwo lo aa vɛra mi se, a lo woro wa unpa a han mi, a ɲa binni heni mi siyan.
23 A lo Maa Deeɓenu, ma lo Ɲuso Yesu Kirisita han ɓa fɛra lanasiyo wure ma ho hɛra, ma li waminu, ma ho lana.
24 A li Deeɓenu hinɛ ɛn ma ba nɛ wure nɛ wa wa Ɲuso Yesu Kirisita ma waminu nɛ ɓɛɛ yerema. -