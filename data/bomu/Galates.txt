Poli vanlo nɛ tuwa na Galasisiyo na
11 A mɛ tuuro Poli tannu, un ɓɛɛ a tuuro ma nucoro woo sa'o, un ɓɛɛ bo nuu woo nu na a yura mu, a mu yi ɓɛɛ a Yesu Kirisita ma mii Maa Deeɓenu nɛ veriyo lo leena ɓa nuhuwora siīn.
2 Waa erenasiyo nɛ wure mi he ma ni ɲuɓuwa a nɛna ho tannu nɛ yɛ ɓa Galasisiyo egilizira na:
3 A waa Maa Deeɓenu ma wa Ɲuso Yesu Kirisita nɛ hɛra ma duɓa miyan;
4 a hó mite do mi yɛrɛ mu'ɛnnu na wa be'uwe bena, a lara wa fo ho wɛɛrɛ dimiɲa nɛ yɛ heenu na, a tiyora waa Maa Deeɓenu sa'o ɲu.
5 A dín Deeɓenu so yenu de wá, ho wɛɛrɛ wá tuwifuwa bin! Amina!
6 Un hin'iyan, biyo mi e'iya fuwafuwa ceena do li Deeɓenu si; dín nɛ vo mi Yesu Kirisita hinɛ lahuramaa; a mi yerema i dɛɛ tannu binu nu.
7 Yɛrɛ ɓɛɛ co ɛnnɛ a tansinnu binu mi uwe; a ni mi waa piripara mi leerobera, a ɓa mi lo Kirisita Tansinnu be tuwantuwanni.
8 Un bara mu han mi, hare a mu yi a wabe wate, wurasin anze nɛ yoo lo ho waa, a lo yi li do tannu binu haan mi nɛ mi midee ma li Tansinnu nɛ wa bara haan mi vo yɛ, a li Deeɓenu dɛɛ laa!
9 Wa bara mu haan mi diyaa, a wa ɲa bana tin mu wɛɛrɛ: nuu yi a la'ari tannu binu mi se nɛ mi midee ma diyo mi ɲa wa se, a Deeɓenu dɛɛ lo naso na!
10 A wɛɛrɛ, ɓa lo a yenu mɛ piri'a ɓa nucoza se le? Fiyofiyo! A Deeɓenu se mɛ fi un yenu! Ɓa lo a un miniya a un be we sin nucoza na lo? Un ya yi lo bun, to wɛɛrɛ un ɓɛɛ a Yesu Kirisita tosɛ!
11 Waa erenasiyo, un bara mu han mi, li Tansinnu nɛ un mi waa buwe ɓɛɛ lo nucoro woo se.
12 Un ɓɛɛ so li nuu woo dɛrɛmi wá, a nuu woo ɓɛɛ araniya ni ma li; a Yesu Kirisita mite zeniya li ma ni.
13 Biyo un ya wee we, a un siin caa ho Zuwifeyamu na, mi mi bun unpa: Un ya wee ɲi'ori li Deeɓenu egilizi ma biyo mu boora, aa yara'a li, mi ɲuvanlo ɓɛɛ duma hinnu buūn.
14 Un wo suɓuwa ho Zuwifeyamuu a poona wa uwesiyo cururu, a biyo waa maana laadadan be we su un siyan.
15 Hare ma bun, dín nɛ we wɛ'aa ni leena un ɲu wá hare waa naa siyan, a nɛ voo ni mi hinɛ lahuramaa,
16 biyowo mu lo dín se a zeni mi Zo ma ni; yawe a un de ho tannu so han han sibiyan, mi ciyoo un ɓɛɛ diyora hannuu, un ɓɛɛ diyora banuu.
17 Un yɛrɛ ɲa ɓɛɛ yuwa Yerusalɛmu a yoo diyora bá nɛ wo tuura mɛ waa, a un anniya i zo li Arabi tun. Bun bɛnɛ un arona mana Damase.
18 A zerema tiin mu bɛnɛ, mɛ yuwa Yerusalɛmu, a ma Piyɛre maa yoo zuunna wɛ, a un wo wozoma ɓuwɛhonu lo se bin.
19 Hare ma bun, un ma tuura biyan ɓɛɛ ma wɛ, a mu yi ɓɛɛ a lo Ɲuso ɓaa fɛ Zake.
20 Un mi waa too biyo han mi yɛ; a a Deeɓenu a un sɛnɛ; mi lee saɓe un ɲuu.
21 Bun bɛnɛ, un le va Siri ma Silisi tuwan.
22 Lo Kirisita egilizira nɛ mi li Zude tuūn ɓɛɛ zun ni zeni.
23 A ɓa we ɲa mu midee ho ɓaloɓalo wá, lo: «hó nɛ we mi waa ɲi'ori wa miyɛɛ, hó bana mi waa buwe ho lana nɛ lo ya we mi waa fi a yaa."
24 A ɓa we mi waa tɛɛ Deeɓenu na mɛ bena.
21 Zerema ɓuwɛna anninu bɛnɛ, un bana yuwa Yerusalɛmu, un ma Barinabasi; a un ɲa va Tite a buwara ni.
2 A mu zenina ni ma yimilo a na un yuwa bin. Li Tansinnu nɛ un wee buwe han han sibiyan, un bo dín na haan ɓa, un bo biyo ma de'ere a haan ɓa wɛɛsiyo mi ɲu wá. Biyo tuwena bun, bun a biyo un ɓɛɛ ɛnnɛ mu se a we nuu nɛ luɓo vɛ lo ɓuwe'ee.
3 Un beroɓa Tite nɛ wo Gɛrɛke nuu, nuu woo ɓɛɛ we lo hó faannu a waziɓi.
4 Hare ma bun, nihannina ɛnna bin nɛ zo wa siīn wa buwaa. Bá we mi waa le wa, a dɛɛ biyo wa mina wa yɛrɛɛ lo Kirisitaa, yawe a yi wa vɛ de seraa...
5 Wa ɓɛɛ cu wa ɲu si haan ɓa hare cuwe; bun wure yawe a li Tansinnu tiyan fɛsi mi siīn.
6 A mu yi a bá nɛ yatiyo ma ɲunasiyo mu dɛ, bá ɓɛɛ co na tannu binu na; un yɛrɛ lo ɲunasiyo sa, ɓa yɛrɛ maa tin wo be nɛ maa sin, bun ɓɛɛ co cira mɛ, a biyo nicecee ɓɛɛ mana Deeɓenu se.
7 A bá yɛrɛ winnu we ma lo Deeɓenu leena ni, a san ho tansinnu buwenu a han ɓa nibiyan un ɲuu, a obara biyo sin li sanna li buwenu a han ɓa Zuwifera Piyɛre ɲuu.
8 Biyo sin li sara tonu ma Piyɛre a wora lo ma ɓa ɓuwafaanna tuuro; a bun sin li ɲa sara tonu ma mɛ a wora ni ma ɓa soriyo tuuro.
9 Biyowo Zake, Piyɛre ma Zan nɛ ziinna a obara li zun se'enuwan fanmuwan ho sanmu nɛ wo haan ni, ɓa na mi nudoro nu Barinabasi ma mɛ na a zenina li paari: wabe huwo sin wa waa ma ɓa nibiyan, a ɓabe vɛ ɓa ɓuwafaanna wa.
10 Biyo midee ɓa heniya, bun a wa de wa ha'iri si ɓa banbannasiyo na, a un ɓɛɛ do tantanbuwe ma bun.
11 A biyowo Piyɛre mana Ancose, un we huwa pan laa papara'a, a biyo lo we zo oo.
12 Dɛɛ, saani a ɓa ni nɛ Zake tuwo ɓuwee, bun wo a Piyɛre ma waa erenasiyo nɛ ɓɛɛ a Zuwifera mi waa paari di. A bá ta vɛ ɓuwee, a lo tunna a paari di ma ɓa, a aanna ɓa; a haan biyo lo we zaanna bá nɛ heeni ho ɓuwafaanmu yira.
13 A bun waa erenasiyo nɛ a ɓa Zuwifera wure tora ho viyanro soo Piyɛre conuu, a hare ho nucofiya'uyamu so yu Barinabasi.
14 Biyowo un ma a ɓa ceena do li tansinnu tiyan si, a un bara haan Piyɛre ɓa ni wure yireē: «Uwe nɛ a Zuwife nuu, a uwe yi cɛɛn ote a obara ɓa nibiyan, a ɓɛɛ a obara Zuwife nuu, a ma mu yɛ o waziɓira ɓa nibiyan a ɓa we Zuwifera?"
15 Mu yi a wabe anni, wabe te le a wa a Zuwifera, a ɓɛɛ co a buna'innii be'uwe wera han tuwansira siīn uwe!
16 Hare ma bun wa zun lo lo nucoro ɓɛɛ yi besiyan lo lo mi waa fi ho tuwa na, fuwa a ma ho lana Yesu Kirisitaa; a bun na wabe ɲa lara Yesu Kirisita na, yawe a ho lana lahuramaa a wa yi besiyan, a ɓɛɛ a ma ho tuwa wema. Yi ɓɛɛ a bun, nuu woo ɓɛɛ yi besiyan lo lo fu ho tuwa wure na.
17 A mu yi tara a wa mi waa piri'a besiyan Yesu Kirisita lahuramaa, wabe nɛ ɲa we yatiyo ma be'uwe wera, Uwanniye to lo Kirisita ɓɛɛ ɛnnɛ bana sɛ han mu be'uwe waa? Bun anni tannu mana bin!
18 Bari mu bera nɛ un fuwo'aa, un yi yerema we'a bun te huweni, to un to un yɛrɛ tunaa.
19 A o yi dɛɛ mu, to ho tuwa dannu wá, to mɛ a nuhuwo ho tuwa se, yawe a un ɛndɛɛ Deeɓenu bena.
20 Un ma lo Kirisita paariyo ɓuwara, a mu ɓɛɛ hini a mɛ midɛɛ mu, a lo Kirisita midɛɛ mɛɛ; a o yi maa ho sii nɛ mi un suraa yɛ, a un aɓaa Deeɓenu Zo na a mina, hó a lɛ nɛ waana ni, a na mite wora wiyanmu mɛ bena.
21 Un ɓɛɛ da pin Deeɓenu sanmu nɛ wo haan ni; bari mu yi wo a besiyan ya yi ho tuwa dannu wá, to lo Kirisita huru ɓuwe'e.
31 Tiyan sin, Galasisiyo, a mi do mi ha'iri van uwɛ? A wii yu mi buu ma biyo? A o ɲa yi dɛɛ mu, a Yesu Kirisita humu li ɓuwarobunu na, a bun a biyo zenina mi zozo.
2 Mɛ ɓɛɛ co lo cu'a'a, a biyo midee, un miniya a fanmu mi se: a mu yɛ mi bona yura li Ha'iri-Senu? A ho tuwa wara wenu lahuramaa lee, ta a ma ho lana nɛ mi yu mi ɲuvanle tɛtɛnu tuwa wá?
3 A mi do mi ha'iri van sinna; mibe nɛ ya ɓuwa mi hiya sese ma li Ha'iri, a wɛɛrɛ a mi miniya a veni ma han suraa le?
4 A mi saa, a yira ma ɓuwe'e le? A mu yi tara a mu a ɓuwe'ee uwanni! Dín nɛ wee nɛ li Ha'iri,
5 a we mu hanmarobera mi siīn; dín mi waa we bun lo mi fu ho tuwa wara na lee, ta a biyo mi mi waa ɲi li tansinnu, a mi lara diyo?
6 A bun sin na mu we tuwa Abarahamu bena lo: «Lo we lara Deeɓenu na, a bun bena Deeɓenu yatiyo lo wora niterenɛ.»
7 Bun we, mi zuun mu; a bá nɛ lara mu, a bá dede a Abarahamu za.
8 Mu Toorobe feera zuunna mu lo Deeɓenu aa nɛ besiyan han sibiyansiyo na ho lana lahurama, a mu ceceniya do hobe tansinnu nɛ yɛ haan Abarahamu: a uwe dannu wa han tuwansira wure yira duɓa;
9 ma bun sin bá nɛ lara mu wure a duɓaza Abarahamu lo lanaso conuu.
10 A mu yi a bá nɛ muwin ho tuwa finuna wema wá, a da'a mi bá ɲúu, bari mu tuwa lo: «nuu wo nuu nɛ ɓɛɛ fi biyo wure tuwa ho tuwa vanlo na, a vɛsi ma mu, a da'a te lo naso wá.»
11 Bun yɛrɛ a zozo sa, mu yi a ho tuwa le, hó ɓɛɛ ziin wa a yira besiyan Deeɓenu waa: «Lo niterenɛ aa ɛndɛɛ ma ho lana.»
12 Ho tuwa ma lana be co ɓɛɛ ɓuwa. Mu yɛrɛ tuwa lo: «Nuu nɛ yi vɛsi ma bun bera so aa ɛndɛɛ mu lahuramaa.»
13 Lo Kirisita ya wa ɲu na a wa vuura ho tuwa da'a na, a biyo ho da'a to lobe ɲu wabe ciyoo, bari mu tuwa lo: «nuu wo nuu nɛ ɓuwara bunu, hó naso da'aa."
14 A bun nu wá Abarahamu duɓa nɛ ya sa Yesu Kirisitaa aa cii han sibiyansiyo, a ho lana lahuramaa wa wure yi li Ha'iri nɛ Deeɓenu lara mi ɲu.
15 Waa erenasiyo, un woro heya ma ɓa nucoza werobe: nucoro yi wo ɲulɛma ma mi waa, hare a mu a nucoro tannu, nibinu ɓɛɛ yerema bun, wurasin a be be han wá.
16 A dɛ biyo, a Abarahamu ma mi temu han ɲulɛma we wo haan. Mu ɓɛɛ bara bin lo lo ma mi temuna dɛ, a obara ɓa ya yi boni; hee a de'ere be baraa mu: o temu na, a dín a lo Kirisita.
17 Mi dɛ mu ura nɛ: ɲulɛma nɛ Deeɓenu wo vo ma mi waa, tuwa nɛ cuwinniya fasi zerema bemumuwɛnna ma ɓuwiyaɓuwɛ (430) bun bɛnɛ be ɓɛɛ huweni han.
18 A biyo mu ya yi wo a li ɛn ya yi ma ho tuwa nu, to li ɓɛɛ ya yi ma han ɲulɛma. A o yi dɛɛ mu, a ma ɲulɛma Deeɓenu hinɛ ciyora Abarahamu na.
19 A to ho tuwa maa be ura? Ho cuwinniya na a zeni ɓa ni aansannu, tuwifuwa biyowo li temu nɛ han ɲulɛma wo haan yi aa ciyo. Ho tuwa so paara, a anzera so mana a aa luwa ɲucan ni'ere nu.
20 A o yi dɛɛ mu, ɲucan ɓɛɛ a ni'ere ɲucan, a mu yi a Deeɓenu anni dín a de'ere.
21 Bun wo so to ho tuwa ɛnnɛ fi li Deeɓenu ɲulɛma lo? Fiyofiyo! Mu ya wo a tuwa we na nɛ da li mu'ɛnnu sin, to biyo wá yɛ ho tereyamu ɲa ya le ho tuwaa dede.
22 A mu Toorobe u'aa mu be wure lii lu mu be'uwe hiyase, yawe a han ɲulɛma yi nɛ bá nɛ lara mu na ɓa lana bena Yesu Kirisita lahuramaa.
23 Saani a ho lana wa'ati vɛsi aa cii, bun wo a ho tuwa pa wa finniya na aa urasi, a maa hera hó lana so zeninu ma mite.
24 Ma bun sin, ho tuwa wo wa orolilo nɛ ciyan wa vara lo Kirisita se, yawe a wa yi besiyan ho lana lahuramaa.
25 A biyo wá ho lana wa'ati aa ciyo vo, a wa ɓɛɛ hini mana hó orolilo so nuu.
26 Biyo mi lara Yesu Kirisita na bena, mi wure a Deeɓenu za.
27 Mibe wure nɛ ma lo Kirisita ɓuɓuwa li batɛmu dannu wá, a lobe Kirisita mi zan mi wá yɛ!
28 Mi dediya ɓɛɛ hini mana, a bara lo lɛ a Zuwifenuu, Gɛrɛkenuu, lɛ a woɓɛnu, lɛ a huwara, lɛ a banuu, lɛ a hannuu, bun vo, bari mibe wure a de'ere lo Kirisita Yesuu.
29 A mi yi daanna a lo Kirisita taa vo, to mi a Abarahamu temu, ɛn'ira a heya wɛ ma han ɲulɛma.
41 A dɛɛ, un bara mu; li wa'ati nɛ wure lo zo'ɛndiro yi a hanyirezo, to lo ma hare woɓɛnu ɓɛɛ zun lee wɛɛ, a mu ɲa tara a a lobe a mu be wure naso.
2 Dín pafozo soo, a lo wee aɓari nibobura na, a bá lee lo bera yira tuwifuwa li wa'ati nɛ ɓaa miyan paara yi ciyo.
3 A bun sin ɲa muso a wabe, biyowo wa wo hanyira, a wa a ho dimiɲa berara woɓɛ.
4 A biyowo li wa'ati nɛ paara mu ɲutuu, Deeɓenu tuwo mi Zo; a a hannuu too lo, mu wo ho tuwa wosonuu.
5 Mu ɲu ɓɛɛ wo bebiyan, a lo yɛ bá nɛ wure ho tuwa fu na, ɲu na, yawe a wa yi Deeɓenu zunzayamu.
6 A biyo wa wa daanna a zunza vo, Deeɓenu tuwo mi Zosaannu Ha'iri wa siyaan, a dín mi waa buweri a tɛ lo: «Aba» nɛ ura «waa Maa»!
7 Ma bun o ɓɛɛ hini a woɓɛnu, fuwa a o a zo; a o yi a zo vo, to o ɲa a ɛndiro Deeɓenu lahuramaa.
8 Miyɛɛ mi ɓɛɛ zuunna Deeɓenu ma mi waa, a mi ya wee han bera nɛ ɓɛɛ a Deeɓenu.
9 A mu yi a wɛrɛ nɛ mi maa zun Deeɓenu - a un tere bara lo Deeɓenu maa zun mi lee, a ma mu yɛ mu wera yi, a mi bini aro sin mi waa ma bun uwan'uwan bera so, a mi pan miniya a bini we bun bera so woɓɛ le?
10 Mi pan mi waa yati a mi heeni wozoma, pinle, wa'atira ma zerema tuwan be.
11 Mi be zaanni nuu; a mɛ ɛnnɛ maa we nuu nɛ sa yaara uwɛ?
12 Waa erenasiyo, mi baafoo, a mi ziin a obara mɛ be sin, bari mɛ wo unte ma mi be sin.
13 Dɛɛ, mi ɓɛɛ to un tɛ'ɛɛ ma be diyowo! A mi anni zun mu, lo a mɛ yi li tansinnu a de han mibe miyɛyɛ, bun wo vannu nu wá.
14 Hare a un suraa ɓɛɛ ɛnna mi ɲu na, mi ɓɛɛ we do zuwa na, mi ɓɛɛ we mi waa ɲii ni; hee, a mi yɛrɛ fu na a obara Deeɓenu to'aro, a obara lo Kirisita Yesu mitena!
15 Dɛɛ, mi ponu ya dosi wure, a yɛmu mu bana ɓuwala? Un wuro biyo mi ɲu na papara'a, lo mu ya yi we yi, lo to mi we co'uwɛna mi yira a na naa.
16 A un yerema we mi ze'uso biyo un muwan ho tiyan haan mi le?
17 Bá nɛ zin ma mi yɛ, ɓɛɛ co ɛnnɛ mi mi se ma hɛra uwe! A ɓa miniya a fɛ mi mɛ na, yawe a mi i buwa ɓabe suwɛsuwɛ.
18 Dɛɛ, mu se a mi de mi ɲu ma mi ziya tetemu dannuu, han wa'atira wure; a ɓɛɛ a biyowo un yi mi mi siīn midee dɛ!
19 Un ni, ho fiyan nɛ mi un wá zan a obara hansiyanso nɛ mi mi temu nuu sɛnuma; a un he hó fiyan so tuwifuwa biyowo lo Kirisita be ɲu yi tuu mi siīn zozo.
20 Biyo wá yɛ, un maa ya miniya a ɛn mi siīn te; to un ya yi mi worola ma co'uwa biyan; bari un a sinnaa mi bena!
21 Mibe nɛ miniya a vɛsi ho tuwa hiyase, a yɛmu a mu; mibe ɓɛɛ tɛtiya mi ɲuvanle ho tuwa wara na uwɛ?
22 Mu tuwa lo Abarahamu yu zayira niɲu, ni'ere wo lo woɓɛhan zo, a lo lɛ'a wo lo hanhuwara zo.
23 Mu yi a lo woɓɛhan zo, hó to a heya ma han suraa ponu sa'o, a lo hanhuwara zo, hó to a heya wɛ ma han ɲulɛma.
24 To mu maa zan obara waawe, bari ɓa hanna niɲu nɛ yɛ ɲulɛma ɲuleɲu. Mu ɲu'ere nɛ a ho Sinayi doɓoɲu wá ɲulɛma, biyo bun te, bun a woɓɛmu: hó hannuu so ɓɛɛ a Agare te!
25 Agare, a ho Sinayi doɓoɲu nɛ mi Arabiī, a a hó a ho wɛɛrɛ Yerusalɛmu ló, bari hó ma mi ni mi woɓɛmuu.
26 A mu yi a ho Wáá-Yerusalɛmu, hó a huwara, a a hó a wabe naa.
27 Mu tuwa zozo lo: «Hanhinni, uwe nɛ ɓɛɛ to woo diya, Taa zanma'aa wuna! Uwe nɛ temu sɛnuma ɓɛɛ yu woo diya, Zanwinni'a a o puwo o ba'uweē! Bari lo hanɲin'a za we boni poo lo hanbaara taa."
28 Waa erenasiyo, mu yi a mibe, mibe a za nɛ to a heya ma Deeɓenu ɲulɛma, a obara biyo sin a Isaka.
29 A biyo fo wo mu, a lɛ to ma han suraa ponu sa'o we mi waa ɲi'orila lɛ to li Ha'iri pa'aa; a bun ɲa a mu wɛrɛ.
30 A a webe mu Torobe bara? Dɛ bun nɛ: «Ɲan lo tosɛhannuu ma mi zo, bari lo woɓɛhan zo ma lo hanhuwara zo ɓɛɛ ɓuɓuwa li ɛn na."
31 Ma bun sin, waa erenasiyo, wa ɓɛɛ a lo woɓɛhan za dɛ; wa a lo hanhuwara za.
51 O yi ma a lo Kirisita huwaraliyo wa, a yawe a wa we huwarala ma tiyan. Bun we, mi de'oro, a diyowo ɓɛɛ bini ɛ mi de woɓɛmuu.
2 Mi dɛ biyo! A mɛ Poli unte lo mu: mi yi pan mi waa nɛ mite ɓa faan, to lo Kirisita be ɓɛɛ ɲiyanna diyowo haan mi.
3 Un ɲa bana tin mu aa han nuu wo nuu nɛ yi faan lo mu a waziɓi lo naso ɲuu, a lo we biyo wure ho tuwa bara.
4 Mibe nɛ mi waa piri'a mi besiyan ma ho tuwa nu, mibe ma lo Kirisita ɛɛna wɛ na, a Deeɓenu sanmu yɛ sun ɓɛɛ sɛ mi wá.
5 A mu yi a wabe, a ho lana a wabe han'an; a li Ha'iri lahuramaa wa sinciri mi lo besiyan a wa taa.
6 O anni ma lo Kirisita Yesu yi mi wɛɛ le, to o faanna loo, o ɓɛɛ faanna loo, bun ɓɛɛ muwin; biyo he mu, bun a ho lana nɛ so li waminu sɛra mi tonu.
7 Dɛɛ, mibe be ya so se wure! A wii bana vɛ lu mii, a saara mi, a mi cɛ ho tiyan na?
8 Biyo ɓa yu do haan mi yɛ ɓɛɛ lo li Deeɓenu nɛ vo mi se.
9 Ɲanfunu beza wee cee mu dure wure.
10 Mu yi a mɛ, lo Ɲuso lahuramaa, mɛ aɓaa miyan lo mi ɓɛɛ yi leerobe biyan. A mu anni yi a lɛ mi waa piripara mi ha'iri lee, hó be mi hó ɲuu, hare a lo we nuu nɛ maa sin.
11 Waa erenasiyo, mu yi wo a mɛ pan mi waa heeni ɓuwafaanmu be lo a mu wenu vɛ ma waa, to a webe hinni na ɓa pan mi waa ɲi'ori ni ma biyo? Ma bun, to ho uruwa be hini hin'inni wii?
12 Bá nɛ mi waa piripara mi ha'ire ɓɛɛ co we bebiyan, ɓa pin yaa mi yɛrɛ ɲu'uwe te!
13 Waa erenasiyo, a ho huwarayamu be vora mibe; biyo he mu, a mi ɓɛɛ co ziin bun wá a huwo vɛsira ma mi suraa ponu; a mi tawɛ a we ni nɛ li waminu so a wera wɛ nibobura.
14 Bari a libe wɛrɛ de'ere nɛ yɛ u'aa ho tuwa wure: «Mi nuu wo nuu waa mi niban a obara mi yɛrɛ.”
15 A mu yi tara a mi i beena wɛ wa, a mi waa cɛ zizi'a, mi yɛrɛ fe soɓi, a mi ɓɛɛ yaa wɛ ɲu'uwe bu'ubu'u.
16 Ma bun dɛ biyo un yu bara han mi nɛ: mi vɛsi ma li Ha'iri, ma bun to mi ɓɛɛ tii han suraa ponu sa'o ɲu.
17 A biyo han suraa ponu sa'o ma li Ha'iri sa'o mɛn ta wɛ na. Bun ɲuleɲu fi ma wɛ, yawe a biyo mi ya yi miniya na, a mi ɓɛɛ yi bun we.
18 A li Ha'iri yi a mi wanheca, to mi ɓɛɛ mana ho tuwa tayamuu.
19 Han suraa ponu wema dosi letee; bun a dara'oroyamu, na'uwannu, so'omu,
20 tinsiyanhannu, heenu, suwa, waanni, ɲɛnni, sinlee, padeyamu, wɛcara'anu, wɛcecenu,
21 ponu, ɲanɲu'eroyamu, dipoyamu ma bun sinnasinna. Un ɛnnɛ ɓuwasa miyan a obara biyo un ya muwanna mu vo: ɓa ni nɛ do mite si han wema so sin nuu ɓɛɛ di Deeɓenu pa'amayamu ɛn wa!
22 A mu yi a li Ha'iri, biyo dín te, bun a waminu, zanma'aa, hɛra, muɲu, tetemu, tereyamu, nucomu, tan'ereyamu, wawinu, tefinuna,
23 ho tuwa ɓɛɛ fi bun bera so fiyo!
24 Bá nɛ yi a lo Kirisita Yesu taa, bá aariyo han suraa ponu ma han miini sumɛ a ɓuwara li bunu na.
25 Wa yi midɛɛ li Ha'iri lahuramaa, a wa ɲa vɛsi ma li Ha'iri.
26 Wa ɓɛɛ co we ni nɛ ɓuwani wate, a ɓuwɛ wɛ ma suwa, a ɲɛnni wɛ ɓuwe'eɓuwe'e.
61 Waa erenasiyo, nuu mi siīn dena'erobe yi lo wa, a mibe nɛ vɛsi ma li Ha'iri, a mibe be lo ziya ma ha'iri nɛ wawi. A mibe nuupɛɛ yɛrɛ ɲa dɛɛ mitena dɛ, a diyowoo ɓɛɛ co yi lo ura a ɛɛ na!
2 Mi de wɛ nule na mi un'oraa; ma bun to mi mi waa tii lo Kirisita tuwa ɲu.
3 Nuu nɛ yi ce'obara mi a be, a lo ɲa ɛnnɛ ɓɛɛ a puwi, to hó a nuu nɛ viri mite.
4 A nuupɛɛ ciiri mi yireē mi yɛrɛ wema na dɛɛ, taa han wɛ siin le; a bun le lo, a ɓɛɛ a lo maazin mite ma nuu woo;
5 bari a nuupɛɛ ma mi ɲu un'o.
6 A lɛ ɓa arani ma Deeɓenu be muso de mi araniro nii mi nubera wure bee.
7 A nuu woo ɓɛɛ co e'a mite: nuu ɓɛɛ da zin Deeɓenu, a biyo lo nuu yi zan, a bun lo ɲa wee cii.
8 Nuu nɛ yi zan be nɛ cira han suraa, to a han suraa so'orobe lo aa cii; a nuu nɛ yi zan be nɛ cira li Ha'iri, to a li Ha'iri be nɛ a ho sii nɛ ɓɛɛ mi ve hó naso cii.
9 Wa ɓɛɛ co sɛ tetemu wenu se; bari wa'ati ɓuwee, a wa yi mu cunu, a wa yi ɓɛɛ uwariyo lo ma bɛnɛ.
10 Ma bun sin, hobe wɛɛrɛ nɛ wa yu mu nu, wa we tetemu han ɓa ni wure, san'un bá nɛ a waa erenasiyo ho lanaa.
11 Mu toorobe nɛ yɛ a mɛ nucaa, mi ɓɛɛ ma biyo un toorobebiyo ɓuwa'ara taan le!
12 Bá nɛ miniya a waziɓi mi de ho ɓuwafaanmuu wure a ni nɛ mi yenu ɓa nucoza yira se, yawe a ɲin'uwe woo ɓɛɛ yi ɓa lo Kirisita uruwa bena.
13 Bá nɛ faanna mu dede yɛrɛ ɓɛɛ mi waa vɛsi ma ho tuwa, a bunmamibɛ, ɓa pan miniya a de mibe ho ɓuwafaanmu, yawe ɓa we yi bun wee dera bara, lo mi anni mu yu mi suraa a miniwaa na sa!
14 Mu yi a mɛ, bun anni nii mana bin! Mɛ ɓɛɛ de bara ma bebiyan woo, a mu yi ɓɛɛ a wa Ɲuso Yesu Kirisita uruwa nɛ lahuramaa ho dimiɲa a diyo nɛ ɓuwara mɛ se, obara biyo sin ho dimiɲa se mɛ ɲa a nuu nɛ ɓuwara!
15 Mu ɓuwafaanmu loo, ho soriyamu loo, bun diyowoo ɓɛɛ muwin; biyo he mu, bun a o yerema we daanrobe finnu.
16 Bá nɛ wure yi bo bun paarobe so na, ɓuwɛyoo a Deeɓenu hɛra ma li tetemu le li se a lii mi wá, mibe ma li Deeɓenu ni zanma wure
17 A fɛ wɛrɛ ɲu wá, nuu woo ɓɛɛ hini de ɓuwɛɓuwɛduwe na; bari Yesu mite miniwarobe mi un wá vo
18 Waa erenasiyo, a wa Ɲuso Yesu Kirisita hinɛ lii fe mi wure! Amina!