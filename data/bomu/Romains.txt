Poli vanlo nɛ tuwa na Romusiyo na
11 A mɛ Poli tuwa hobe vanlo nɛ yɛ aa nɛ mibe Romusiyo na. Mɛ Poli a Yesu Kirisita tosɛ, a Deeɓenu vo ni, a leena wora mi tuuro, a san li Tansinnu woronu un ɲuu;
2 dín a li Tansinnu nɛ li we lara mi ɲu hare mi yɛɛyɛɛ ma mi ɲucanna ɲuwin mu Torobe Siyaa.
3 Li Tansinnu so cira li Deeɓenu Zo, nɛ lo Davide temuu, a mu yi a ma suraa;
4 a lo vo ma Deeɓenu Zo a mu yi so ma li Ha'iri-Senu pa'a ma ɓa nuhuwora siīn veenu dannu,
5 lo a Yesu Kirisita wa Ɲuso. A lobe lahurama Deeɓenu ma'ariyo waa, a lo yɛrɛ leena mɛ a wora mi tuuro, yawe a un ve han tuwansira wure mana, a han aa fi tannu na, a yi lana lobe yenu na;
6 a han tuwansira so siīn mi mi, mibe nɛ lo Yesu Kirisita vo,
7 mibe nɛ wure mi Romuu, mi be sin Deeɓenu na, a mi wure vo a mi we nisiya: mɛ lo mi wure foofoo, lo asiɓɛɛsuraa mi; a waa Maa Deeɓenu ma wa Ɲuso Yesu Kirisita duɓa ma li hɛra ɛn mi se.
8 Yesu Kirisita lahuramaa un bara'ari Deeɓenu mi wure bena, bari mi lana yenu lo, a be la'ariyo fo ho dimiɲa wure.
9 Li Deeɓenu nɛ un mi waa sɛ han ma un ha'iri, a un buwe li Zo Tansinnu, dín mite a un sɛnɛ, lo un wee heeni mi be tuwite,
10 un faralona. Un ɲa wee faan mu ma be wo be, a mu yi a libe Deeɓenu sa'o, a li han ni ma ho wan a un yi vɛra mi se.
11 Dɛɛ, mu ɛnnɛ terena a un siin ponu a un mi mi wá. Ma bun, to un yi mi nú na ma li Ha'iri hanmuna tuwan, a bun nɛ a mi tintin fɛsi;
12 wurasin, mu veni, a mibe ma mɛ wure paari yi sinheɓuwe ma wa ɓuɓuwɛhuwi lana.
13 Waa erenasiyo, un ɓɛɛ miniya a sɛ mu miyan, lo maazinna to mi unpa leenu a be nɛ mi un siin wá; yawe a un yi va, a un yi cunu ɓuwiso mi se a obara biyo sin wo mu han tuwansira nɛ á se; a tuwifuwa wɛrɛ ho wan ɓɛɛ in yu woo te!
14 Mɛ a ɓa ni wure nu, o a Gɛrɛke nuu loo, o a si binu loo; ɓa bezuunna ma ɓa bura wure te, mɛ ɓɛɛ da suun unte ɓa nuu woo na:
15 A bun te un uwan ma un siin ponu, a un vɛɛ de li Tansinnu mi ɲuvanloo, mibe nɛ mi Romu lóo.
16 Li Tansinnu buwenu nuwa ɓɛɛ mana na, li a Deeɓenu pa'a nɛ isi nuupɛɛ nɛ lara, lo Zuwifenuu miyɛɛ, bun bɛnɛ lo Gɛrɛke nuu.
17 Li Tansinnu zeniya Deeɓenu tereyamu ma wa ho lana lahurama ma ho lana bena a heya wɛ ma biyo mu tuwara: «lo niterenɛ aa ɛndɛɛ ma ho lana».
18 Deeɓenu sinlee lo ho waa a lii ɓa nucoza na, a biyo ɓa heenu si wo si ma ɓa ara'omu si wo si bena, ɓa va ho tiyan banbanniya han yiimuwan wá.
19 Hare ma bun, biyo ɓa nucoza daa zuun Deeɓenu bee, bun dosi letee, bari a Deeɓenu mite zeniya mu ma ɓa yeyeree.
20 Mu boo, li Deeɓenu sɛsɛbera nɛ ɲutuu a nɛ nuu yira ɓɛɛ da mi, li Deeɓenu pa'a nɛ ɓɛɛ ve, dín Deeɓeyamu wure dosi hare ho dimiɲa daanrowo, a nuu yi dɛɛ, to o mi mu li Deeɓenu nusɛmuū.
21 Ma bun ɓa ɓɛɛ a ni nɛ ɓa to wá; bari ɓa zuunna Deeɓenu, a hare ma bun ɓa ɓɛɛ ɓuwaniya li a heya ma biyo a li, a do li nu'unnu; a ɓa bana huwa i buna'inyan mite ma dɛmuwan nɛ a ɓuwe'eɓuwe'e; a bun yaara ɓa siyan, a dín ha'iritanɲa so va tiɓiru hii aa ta ɓaa.
22 Ɓa wasu lo mi a ha'iresiyo, yaa ɓa a era;
23 a ɓa i so ɓa nucoza buwe nɛ ho oomu muwan, a so ɓa ɲuɓuweza, ɓa biyaziyanana ma ɓa biyasorona yaara a aa bosi li Deeɓenu nɛ oomu sun ɓɛɛ sɛ wá ɓuwaɓuwamu ciyoo.
24 A bun na Deeɓenu leena mi ɲu ɓa se, a li do ɓa ma ɓa na'uwan ma ɓa siyan ponu uwe si wɛ na; yawe a ɓabe mite de zuwa mi yɛrɛ suraa na.
25 Dɛ biyo, ɓa so Deeɓenu tiyan do saɓiyaa, a saani a ɓa ɓuwani lo Daanro nɛ a duɓaso fuwa bin, amina te; ɓa yerema ii han tinsiyan a ɓa sɛ han mu daanrobe.
26 A bun na Deeɓenu do ɓa ma ɓa nuwaadaanyamu si wɛ na; bari ɓa ni so hanna yerema ho hanmu do wema biyaān,
27 a a bun sin ɓa bara ɲa wo. Ho dimiɲa tandɛn nɛ mi banuu ma hannuu aza, ɓa do ho si, a li ponu'oo taan, ɓa yerema i fiinna wɛ na; aa zeni tèèté, banuu ma banuu aa yira midee be nɛ a ɓa buna'innu saara.
28 Biyo wá ɓa ɓɛɛ yatiyo Deeɓenu zuunnu a wora be, Deeɓenu dɛri do ɓa ma ɓa dɛdɛyamu ha'iri si wɛ na a ɓa wera biyo ɓɛɛ tawɛ woo mu.
29 Ɓa be suun mi ma be wo be nɛ ɓɛɛ terena, sumɛmu, ɛɛfi-sumɛ, ɲiinu, miinisumɛ, niɓuwe, ɲɛn'ɛn, niviiri, uwan'uwanmu;
30 nibɛnu, niɲuwan, heenu, sinsuɓuwɛ, duunu, waasu, oomu ha'iri a ɓa saripapa, ɓa aansaan mii ni na, a ɓa ɛnnɛ terena a safiraa,
31 nuwaadanna, ni nɛ ɓɛɛ zun tii, ɓa ɓɛɛ paa nuu be, ɓa ɓɛɛ zun ma'ari.
32 Hare a ɓa zun Deeɓenu paarobe nɛ lo ni wo ni nɛ do hanbe wema nɛ sin yɛ mi waa a mi waa we tawɛ ma li humu, hare a ɓa cuu bun zozo, ɓabe mite ɓɛɛ daanna han wenu na dɛ; ɓa ɲa ta haan bá nɛ wure tonu a mu.
21 Uwe nɛ ha o siin a zara'i ɓa ni, hare a o maa a nuu nɛ mu sin te, fe afere ɓɛɛ hini mana uwe na, a biyo he o zara'iyo o niban a bin uwe siinniya o yɛrɛ ɲu, bari uwe nɛ zara'i ɓa ni wema ɲa a mu.
2 Tiyan ɓɛɛ sɛ, wa zun mu a biyo Deeɓenu zara'ira ɓa ni nɛ we hanbe wema nɛ sin yɛ, bun a be nɛ terena.
3 Uwe nɛ zara'i bá nɛ we han wema so, a mu ɲa tara a hanbe wema ɲu'ere so uwe mi waa we; uwe pɛ obara uwe vi Deeɓenu zara'i mayɛmu?
4 Wurasin o pɛ obara lo li Deeɓenu nafobera nɛ a tetemu, saɓere ma muɲu; lo o de zuwa bun na a mu uu lo? O ɓɛɛ zun lo Deeɓenu tetemu tawɛ a vɛ o vɛra ho lobinuū le?
5 A o ɲucoheɓuwe ma o sincoheɓuwe bena o mi waa uwiri nani fɛ o yɛrɛ ɲuu a hera li sinlee wozomɛ ma biyo zeze Deeɓenu yi zeni mi iri nɛ terena,
6 a nuu pɛɛ yi mi taa a heya wɛ ma mi wema:
7 bá nɛ ɲamico ho tetemu wenuu, a fuu mi yɛrɛ yenu ma huwarayamu, a zan ho tiyaan, a sii nɛ ɓɛɛ mi ve aa we bá taa;
8 a mu yi a bá nɛ li waanni ha'iri yu se wá, a pan tiyan na, a i ta haan han wema'uwe, sinvɛɛ ma sinlee aa we bá taa.
9 Nucoro pɛɛ nɛ bo mite oo, to a muwɛntɛn ma ha'iriyaamɛ a hó taa, a ɓuwɛ mi hiya ma ɓa Zuwifera miyɛɛ a daan cira ɓa Gɛrɛkera na.
10 A nuu wo nuu nɛ wee we tetemu, to yenu ma huwarayamu ma hɛra a hó taa, a ɓuwɛ mi hiya ma ɓa Zuwifera miyɛɛ a daan cira ɓa Gɛrɛkera na,
11 bari Deeɓenu ɓɛɛ dɛɛ nuu yiraa.
12 Bá nɛ wure wo be'uwe a ho Tuwa ɓɛɛ in mana, bá aa hi a ho Tuwa be ɓɛɛ yatiyo ɓa wá; a bá nɛ wure wo be'uwe ho Tuwa wosonuu, bá aa iri heya wɛ ma ho Tuwa.
13 Mu co ɓɛɛ a bá nɛ tɛtɛ mi ɲuvanle ho tuwa wara na a ɓa niterena Deeɓenu se uwe; a bá nɛ bo ho tuwa na, a bá tiyan aa we sin mu.
14 Ɓa nibiyan nɛ ho tuwa ɓɛɛ mana se yi bo nucomu nu na aa wera biyo ho tuwa bara, hare a ho tuwa ɓɛɛ mana ɓa se, to ɓa yerema a mi yɛrɛ tuwa;
15 aa zeni lo ho tuwa wema tuwa ɓa siyan wá, lo a ɓa sintannu mi waa lee mu sɛrɛyamu, lo a ɓa yisaanrobe yi ɓɛɛ yu ɓa zara'i, to mu na tiyan ɓaa.
16 A bun a biyo dɛ yeyeree mu biyo zeze Deeɓenu yi iri ɓa nucoza sɛsɛwema ma Yesu Kirisita nu, a heya wɛ ma un Tansinnu wara nɛ yɛ.
17 Uwe nɛ de bara ma o Zuwifeyamu yenu, aa han'an ho tuwa wá, aa duu ma Deeɓenu be,
18 a zun Deeɓenu sa'o, a yu ho tuwa aranirobe, a zun biyo suwanni mu;
19 uwe nɛ ɓuwaɓuwa o sinpɛɛ lo o a ɓa maniya yira, a a ɓa yitiɓiyosiyo wosonu,
20 a a ɓa dɛdɛra orolilo, ɓa hanyira araniro, lo bari o yu li zuunle ma ho tiyan ɛ'ɛbiyo ho tuwaa a fu na;
21 uwe dede nɛ arani ɓa ni nɛ á, a o ɓɛɛ arani o yɛrɛ, mi dɛɛ bun dɛ!
22 Uwe nɛ hɛɛ buwe mu lo ɓa ni para aanlo na, a uwe nu ɓɛɛ bosi; uwe nɛ lo dara'oroyamu ɓɛɛ we, a uwe ara'ori ote; uwe nɛ lo suɓahantɛ han tinsiyan na, a webe o zo mi han tinsiyan zuwiīn?
23 Uwe nɛ duu ma ho tuwa, a wema ma ho ceena wɛ, ɓɛɛ a zuwa o de Deeɓenu na le?
24 Dɛ biyo, a mibe sinna bena Deeɓenu yenu mi waa yaari ɓa nibiyan siīn, a heya wɛ ma biyo mu tuwara.
25 Dɛ biyo, o yi vɛsi ma ho tuwa, to ho ɓuwafaanmu cunu mi; a o yi haa ho tuwa, to o ɓuwafaanmu ura mana.
26 Ma bun sin lɛ nɛ ɓɛɛ faanna mu yi bo ho tuwa paarobera na, to ɓuwafaanmu muwin lo wá, hare a lo ɓɛɛ faanna!
27 Lɛ nɛ han suraa ɓuwafaanmu lada ɓɛɛ wo wá, a lo maa mi waa vɛsi ma ho tuwa, hó zara'i ɓɛɛ fi uwe na, uwe nɛ maa mi waa haa ho tuwa aa ho cu'uwe biyan ma ho ɓuwafaanmu o hoo na, hó san zara'i ɓɛɛ fi uwe na woo le?
28 Lo Zuwifenuu harala ɓɛɛ co a lɛ mu Zuwifeyamu do'obiyo mi wá uwe, ma bun ho ɓuwafaanmu ma mi ura ɲa ɓɛɛ a han suraa wá miniwarobe midee.
29 Biyo anni a mu, dɛ bun nɛ: lo Zuwifenuu harala a lɛ a lo ma yi, a ho ɓuwafaanmu nɛ be muwin mu, bun a li siin ta a heya wɛ ma mu ura a ɓɛɛ a mu cu'uwe. Hó Zuwife so, ɓɛɛ a nucoza lee ho yenu dɛ, a Deeɓenu.
31 Ɓuwiso bara, ta mu Zuwifeyamu loo, mu ɓuwafaanmu loo, ta mu cunu a mu yɛ mu lee?
2 Mu cunu ɓuwaa ma be wo be. Mu beyaa a biyo, a ɓa Zuwifera na Deeɓenu we arafaa mi wara.
3 To a yɛmu hini? Ɓɛɛ co a biyo bá Zuwifera so nizayɛɛ tuwantuwanna na Deeɓenu tan'eresoyamu huwa mi ciyoo uwe!
4 Fiyofiyo! A Deeɓenu ta a tiyan, a lo nucoro a saɓe a heya wɛ ma biyo mu tuwara: O tawɛ a ziin tiyaan ma o ɲuwara, A o iri yi teeni a mu we a o tiyan sin!
5 Dɛɛ, yi a biyo wabe hun tereyamu na, yi a bun zeni Deeɓenu tereyamu, to a webe nuu hini zun woro sa? Deeɓenu yi leena mi siin dede, a un yi woro ɓa ni wara, to a li maa ɓuwa'oo le?
6 Laa dɛ! Yi ɓɛɛ a bun, to a yɛmu Deeɓenu ca irila ho dimiɲa?
7 Dɛɛ, mɛ saɓiya yi bana nɛ wan Deeɓenu tiyan na, a li Deeɓenu yenu de wá, to li lowena a li zara'i ni lo un a be'uwewe?
8 A bun ɓa tuwan yɛrɛ to ha mi siin wara wa ɲu na; ma bun, to a webena wa ɓɛɛ we ho oomu yawe a tetemu le mu? Bá ni so, a we ni nɛ ɲu'uwe siinna, bun faraa ba.
9 A yɛmu? A wabe suwanni bɛ á lo? Fiyofiyo. Un zeniya bun vo, lo mu mana Zuwifenuu na, mu mana Gɛrɛke nuu na, ɓa wure buu mu be'uwee.
10 A heya wɛ ma biyo tuwa: Nuu woo ɓɛɛ terena, Hare ni'ere yɛ!
11 Nuu woo ɓɛɛ a ha'iri so, Nuu woo ɓɛɛ piri'a Deeɓenu, Ɓa ni wure tuniya, ɓa wure yaara mite,
12 Nuu woo ɓɛɛ mana ɓa siīn nɛ we tetemu, Hare ni'ere yɛ!
13 Ɓa un'ɛn zan obara búwó nɛ hɛɛna da, Ɓa dɛrɛma a za'iza'i aa virila ɓa ni, A ɓa ɲuɓuwe suɓuwa po diho suwo.
14 A heenu wara ma besuma soo le ma ɓa ɲuwin
15 Ɓa caa he cannu vɛsinuu;
16 A hanfuwa ma nani mi ɓa dɛn wure wá,
17 Ɓa ɓɛɛ zun biyo a hɛra wan
18 Ɓa nuu woo ɓɛɛ zan Deeɓenu yira.
19 A dɛɛ, wa wure zun lo be wo be nɛ ho tuwa wara, bun waa san bá nɛ mi ho tuwa hiyase, yawe a bun cin'a ɲuɓo pɛɛ; a ɓa ni wure zuun mu lo mi ɓuwa'oo Deeɓenu waa.
20 Dɛɛ, nuu woo co ɓɛɛ huwo yi tiyan li waa ma ho tuwa benuna wema, bari a ho tuwa nú wá ɓa ni zunna lo be'uwe mi.
21 A wɛɛrɛ, ho tuwa buwaa, Deeɓenu tereyamu zeniya mite, hare a ho tuwa ma ɓa Deeɓenu ɲucanna leena mu sɛrɛyamu,
22 bun tereyamu so a bá nɛ wure yi lara lo Yesu Kirisita na taa;
23 bari, o yi dɛɛ mu, cecee ɓɛɛ mana mu: a ɓa ni wure wo be'uwe, a ɓa ɲu u Deeɓenu ɓuwaɓuwamu yinu na.
24 A hare ma bun, Deeɓenu nitiizuunnu bena, li wo tiyan, a na besiyan ɓaa, biyo Yesu Kirisita ya ɓa ɲu na lahuramaa.
25 A hó Deeɓenu leena a heya wɛ ma libe mite paarobe, a lo we bá nɛ wure yi laa lo cannu bena be'uwe wiyanmu. A ma bun li Deeɓenu zenina mi tereyamu, bari mu be'uwera nɛ wure wo mayɛɛ libe Deeɓenu muɲu wa'atiī, li ɓɛɛ ya iin wan dín ee so.
26 Bun wure we, a li we feena co mu a zeni mi tereyamu libe wɛrɛ wa'ati nɛɛ, yawe a ɓa ni zuun mu lo li terena, lo a nuu wo nuu nɛ yi lara Yesu Kirisita na, to hó naso yu besiyan libe waa.
27 Ma bun, to a wediyo wá nuu ziin a ɓuwanina ote? Hare sinu! A ma ho tuwa yɛɛ? Huwɛ fasi han wema wá le? Eepoo! A huwɛ fasi ho lana wá mu, a ho tuwa so muwin mu;
28 bari wa yati lo a ma ho lana lo nucoro be daa we sinna Deeɓenu waa, a ho tuwa wema nii mana.
29 Bun yi mana to li Deeɓenu ɛnnɛ maa a ɓa Zuwifera midee Deeɓenu le? Li ɲa ɓɛɛ a ɓa ni nɛ á Deeɓenu le? Fuwawe, li ɲa a ɓa ni nɛ á Deeɓenu;
30 bari Deeɓenu a de'ere, a libe aa nɛ besiyan bá nɛ faanna mu na ma bá nɛ ɓɛɛ faanna mu na ho lana ɲu'ere lahuramaa.
31 Bun ɛnnɛ zeni lo ho lana aa leena ho tuwa nii le? Fiyofiyo, a ho we'aa fasi ho tuwa.
41 A webe wa woro waa maadɛn Abarahamu bena, hó nɛ cannu wa loo? A webe hó yu?
2 Mu yi tara a han wema na Abarahamu yu besiyan, to lo da ɓuwani mite ma mu? A mu yi a Deeɓenu yira se anni, to bun ɓɛɛ a mu.
3 Dɛɛ, a webe mu torobe bara? Abarahamu we lara. Deeɓenu na, a bun bena lo yatiyo ma niterenɛ.
4 A wa yi dɛɛ mu, nuu nɛ sa tonu, a ɓa vɛ saara na, hó ɓɛɛ a nuu nɛ ɓa ɲiyan na wo, a hó tawɛ ma bun.
5 A mu yi a nuu nɛ ɓɛɛ wo diyowoo, aa lo bo mi bonu lɛ da nɛ tiyan lo be'uwewero na mu, to hó lana aa yati hó wera niterenɛ.
6 A ma bun sin Davide barala mu, lo lo nucoro nɛ Deeɓenu na besiyan na, a lo wema be ɓɛɛ muwan, lo hó damuwan
7 Nuu nɛ dena'erobera sero huwena lo ɲuu, Nuu nɛ be'uwe dosi haan lo, Hó naso damuwan!
8 Nuu nɛ ɓuwɛna'erobera li Nawasi ɓɛɛ muwan lo ɲu, Hó naso damuwan!”
9 Ho damu so san a bá nɛ faanna mu mide ta le, ta ho ɲa be cira bá nɛ ɓɛɛ faanna mu? Dɛɛ wa lo Abarahamu we lara Deeɓenu na, a bun bena lo yatiyo ma niterenɛ.
10 Ma bun sin, to a yɛmu wo Abarahamu biyowo lo yatiyo wora niterenɛ? Mu tara a lo faanna le wurasin hee? Mu tara a lo ɓɛɛ in faanna, a lo ɓɛɛ in aansi ho ɓuwafaanmuu.
11 A ma bɛnɛ ho ɓuwafaanmu ziinna obara wɛnsɛn nɛ miniwara laa, a zeni mu besiyan nɛ lo yu mi lana lahuramaa a lo ɓɛɛ in faanna. A bun dede na lo a bá nɛ wure lara mu ɓaa maa, hare a ɓa ɓɛɛ faanna, yawe a tereyamu muwin ɓa wá.
12 Ma bun sin, lo ɲa a bá nɛ faanna mu ɓaa maa, ɓɛɛ a ɓa ɓuwafaanmu mide bena dɛ, a ɓa yi vɛsi waa maa Abarahamu lana conuu, hó nɛ lo yu hare a lo ɓɛɛ in faanna.
13 Dɛɛ, mu co ɓɛɛ a ho tuwa pa'a na Deeɓenu we la mi ɲu haan Abarahamu ma mi temu lo ho dimiɲa we ɓa ɛn uwe! He'ee, a ma mu besiyan nɛ yi ho lana lahuramaa!
14 Mu yi wo a ho tuwa we nuu ma ɛnso, to ho lana a ɓuwe'ee, a to han ɲulɛma yaara.
15 Dɛɛ, a ho tuwa wee de li sinlee, a feni nɛ tuwa yi ɓɛɛ mana, to tuwa haanu ɲa be ɓɛɛ hɛ bin.
16 Ma bun, to a ho lana be muwin mu, a mu anni yi a Deeɓenu sanmu nɛ we, yawe a han ɲulɛma we be nɛ cira li temu wure; ɓɛɛ hini a li lɛ'ɛwe nɛ ho tuwa mi se midee, fuwa ma dín nɛ ɲa yu Abarahamu lana, hó nɛ a wa wure maa, a heya wɛ ma biyo mu tuwara:
17 «Un bo o si a wora tuwansira ciyo ɓaa maa.» Lo a wa wure maa Deeɓenu waa, dín nɛ lo we lara na, dín nɛ wee nɛ ho sii ɓa nuhuwora na, a nɛ yi we lo haan, to bun be so wo vo.
18 Abarahamu ciriyo mi siin hare feni nɛ sinciri ɓɛɛ ya hini mana, lo lara, a bun wo lo ma tuwansira ciyo ɓaa maa a heya wɛ ma biyo we tuwa mu: «A bun sin o temu aa we bonina."
19 Lo lana ɓɛɛ we yi'iya'aa, hare a lo we tɛ'iya mi suraa, bari mu wo a lo yu zerema mumuwɛnnu, a yatiyo lo mi han Sara hinniya wure.
20 Bun wure wá, lo diya Deeɓenu ɲulɛma, a bara lanapinnu uwɛ, lo ɓɛɛ si'aa woo, lo yu sinciri lo lana bena, a lo do Deeɓenu yenu wá.
21 Lo we aɓaa, a siin cu lo biyo Deeɓenu lo mi we, lo bun ɲutiinu pa'a mi li se.
22 A bun bena, Deeɓenu yatiyo lo wora niterenɛ
23 A ɓɛɛ co a lobe mide bena han wara so tuwa lo «bun we muwan lo wá» uwe;
24 mu ɲa tuwa wabe bena, wabe nɛ mu muwin wá a wabe nɛ lara dín nɛ veriyo wa Ɲuso Yesu Kirisita ɓa nuhuwora siīn na.
25 Deeɓenu do lo na, a poora waa, a lo viya a nana besiyan waa.
51 Ho lana lahuramaa ma wa Ɲuso Yesu Kirisita nu, wa yu besiyan, a yu hɛra wa ma Deeɓenu aza;
2 hare ho lana so nɛ yɛ, a lobe Yesu Kirisita do mu, a na Deeɓenu wo tiyan ma wa. Ho sanmu so nɛ be fasi wa se, wa ɓuwani wate ho bena ma li sinciri nɛ mi waa Deeɓenu ɓuwaɓuwamu bee.
3 A po bun, wa yɛrɛ wo wa sɛnuma ma pɛrɛmube, bari wa zun lo han sɛnuma wee te ma'uwanna,
4 a ho ma'uwanna wee te tan'ereyamu nɛ ciriyo, a ho tan'ereyamu nɛ ciriyo wee te sinciri.
5 A mu yi a li sinciri, dín ɓɛɛ e'a nuu, bari li Deeɓenu waminu nɛ zo fu wa siyan na na wa li Ha'iri-Senu bara'aa.
6 Dɛɛ, biyowo wa tuna ɓɛɛ ɛnna, a bun wo lo Kirisita huru haan ɓa nucosuma a heya li wa'ati nɛ paara mu.
7 Mu yɛrɛ ɓɛɛ a nana a nuu tɛ a hi han niterenɛ san'un. Muyisin nuu aari nɛ o mu'ɛnnu nitete bena,
8 a bun wure wá, Deeɓenu zeniya mi waminu ma wabe ma biyo lo Kirisita huru haan wa, a tara a wa a be'uwewera.
9 To ho wɛrɛ ta poo, biyo wá lo cannu wo tuwii ya wa ɲu na, a wa ɲa a ni nɛ lo vii Deeɓenu sinlee na.
10 Dɛɛ, mu yi tara a biyowo wa wo Deeɓenu ze'usiyo, a li Deeɓenu Zo humu bana uwa wa taanle wɛ wá, to ho wɛrɛ nɛ wa ɲuɓuwa vo, a lo isi wa ma mi vevemu, bun maa ɓɛɛ a faan te le!
11 A poo bun wure, wa yɛrɛ ɛnnɛ de baraa wa Deeɓenu bee wa Ɲuso Yesu Kirisita lahuramaa, hó nɛ nu wa bona yura bɛɛrobe.
12 Dɛ biyo, a banuu ni'ere midee nu do mu be'uwe ho dimiɲa, a mu be'uwe do li humu, ma bun li humu yerema a ɓa nucoza wure paarina be, bari ɓa wure wo be'uwe.
13 Saani a ho tuwa lee zeni, bun tara a mu be'uwe mi ho dimiɲa; a biyo mu wo a ho tuwa ɓɛɛ in lo, a mu be'uwe ɓɛɛ wee muwin.
14 Bun mamibɛ li humu wosonu za ɓa ni wá a see Adama wá tuwifuwa Moyize, hare ma bá nɛ ɓɛɛ wo be'uwe a hara ho tuwa a obara Adama be sin wá, hó nɛ wo lɛ tawɛ a ɓuwee mu bonu.
15 Deeɓenu sanmu ma lo nucoro ɓuwɛna'erobe ɓɛɛ besi wɛ se yi. Dɛɛ, lo ni'ere ɓuwɛna'erobe yi wo ni cururu humu saɓaɓu; to Deeɓenu se, lo nucoro ni'ere nɛ a Yesu Kirisita bena mu ɓɛɛ a beheɓuwa a li we mi sanmu tuwi puwiri a han niciyo.
16 Bun sanmube so ɲiyanmɛ ma lo nucoro ni'ere be'uwe yaamɛ ɓɛɛ de wɛɛ. Nuu yi zara'iyo dena'erobe ɲu'ere bena, bun siinni hó ɲu; a sanmu yi wo haan nuu nɛ, hare a lo dena'erobera boni, to bun lee hó ɲu.
17 Ni'ere dena'erobe yi do li humu, a dín wosonu za mi yɛrɛɛ, a mu yɛ ma nɛ a bá nɛ Deeɓenu sanmu wo haan tuwi puwiriyo pa'amayamu wosonu ɓɛɛ zɛ lo Yesu Kirisita ni'ere vevemu lahuramaa.
18 Biyo sin dena'erobe ɲu'ere siinnina ɓa nucoza wure ɲu'uwe, a ma bun sin tereyamu wemɛ de'ere yura besiyan nɛ nɛ ho sii ɓa nucoza wure na.
19 Mu boo, biyo sin nucoro ni'ere ɓɛɛ fu tannu na ho cuwe, a bun saɓaɓuu ni cururu a be'uwewera; a ma bun sin ni'ere tannu finuna aa nɛna besiyan ni cururu na.
20 O yi dɛɛ mu, to ho tuwa aa naniya ɓa ni ɓuwɛna'erobera na; a he mu be'uwe yi niyan dede, to Deeɓenu ma'ari tintiyan yoo puwiriyo bin.
21 Ma hó co'o so, biyo wá aa mu be'uwe na li humu wosonu mi waa zɛ, to li ma'ari ɲa nɛ a ho tereyamu wosonu zɛ ho sii nɛ ɓɛɛ mi ve bena wa Ɲuso Yesu Kirisita lahuramaa.
61 Mu yi so yu bun na, to a webe nuu bara? Ɓɛɛ a wa dɛri cɛɛsi be'uwe wenu na le, yawe a Deeɓenu maa we mi sanmu han wa, a yoo puwiri waa?
2 Fiyofiyo! Mu yi a mu be'uwe dannu wá, to wabe huru, a ma mu yɛɛ wa pan da ɛnna mu be'uwe wenuu?
3 Mi ɓɛɛ zun lo wabe nɛ wure batiziya Yesu Kirisita lahuramaa, lo a lo humu wa ɓuɓuwa na ma bun, a nɛ li batɛmu zeniya le?
4 Ma li batɛmu, wa huru a huwan ma lo, yawe a biyo sin lobe nɛ a lo Kirisita viya lora ɓa nuhuwora siīn ma lo Maa ɓuwaɓuwamu, ma bun sin a wabe ɲa vɛsi ma sii finnu wema.
5 Dɛɛ wa yi yerema a vɛɛ a de'ere ma lo Kirisita lo humuu, to wa ɲa vɛ we de'ere ma lo lo veenuu.
6 Wa zun mu lo a wa nucoroyamu dɛn ma lo paariyo ɓuwara, yawe a mu be'uwe suraa pa'a ɓɛɛ hini ɛn, a wa ɓɛɛ hini we mu be'uwe woɓɛɛ;
7 a biyo nuu nɛ huru ma be'uwe para wɛ na.
8 A dɛɛ, wa yi huru ma lo Kirisita, wa lara biyo lo to wa ɲa aa ɛndɛɛ ma lo;
9 a wa zun mu sese, lo Kirisita nɛ viya lo ɓa nuhuwora siīn, ɓɛɛ bana hi, li humu se ɓɛɛ hini mana lo wá.
10 Dɛɛ, lo huru, a mu be'uwe bena lo huru cuwe a vo mu ɲu, a wɛrɛ nɛ lo midɛɛ, a Deeɓenu vevemu mi loo.
11 Ma bun sin mibe ɲa yati mite a obara nuhuwora mu be'uwe se, a yati mite obara ni nɛ Deeɓenu vevemu mii Yesu Kirisita lahuramaa.
12 Han suraa nɛ hi mu, mi ɓɛɛ nɛ han a be'uwe marantan, mi ɓɛɛ co be han sa'o na.
13 Mi ɓɛɛ co nɛ mi suraa mu be'uwe na, a dera mite biyo ɓɛɛ terena mu. Biyo suwanni mu, bun a mi aari de mite si Deeɓenu nuu a obara ni nɛ viya lo li humuu, a nɛ mi suraa diyo a wera biyo terena mu.
14 Mi daanna ɓɛɛ hini mana ho tuwa hiyase vo, fuwa a Deeɓenu sanmu mi bo na, to mu be'uwe se ɓɛɛ tɛ mi wá.
15 A to a yɛmu? A wa maa dɛri biriti mu be'uwee te, lo wa ɓɛɛ mana ho tuwa hiyase bena, lo a Deeɓenu sanmu wa bo na, a bun le? Fiyofiyo!
16 Mi ɓɛɛ zun lo mi yi vɛ be'eriyo mite nuu na, to yeremaa a lo woɓɛɛ aa sɛ han lo le? Mi yi vɛ be'eriyo mite be nɛ mu sin na, aa sɛ han mu, mu a mu be'uwe nɛ de li humu loo, mu a tannu finuna nɛ nɛ tereyamu loo, to mi a mube so woɓɛnu; mi ɓɛɛ zun bun le?
17 Deeɓenu ɓɛɛ tɛɛna yi! Miyɛɛ mi wo be'uwe woɓɛ, a bun bɛnɛ mu wo mi siinnabe a ho tiyan nɛ be baraa haan mi, a mi fi hó na.
18 Mi huwaraliyo be'uwe na, a wɛɛrɛ mi buwa tereyamu.
19 Ɓa ni wee woro mu, a un so mu, a heya wɛ ma mi suraa pa'atanɲa. Biyo sin mi ya dora mi suraa na biyo na'uwan mu ma biyo sumaa mu na, a mu besuma yura mi; wɛɛrɛ, ma bun sin, mi maa ɲa nɛ mi suraa ho tereyamu na, a bun we mi ma nisiya.
20 Dɛɛ, biyowo mi wo mu be'uwe woɓɛ, bun wo a tereyamu ee wo mana miyan.
21 Han wema nɛ be nuwaa mi miyan zɛrɛ, a webe han wenu we ɲiyanna haan mi? Dɛɛ, han veni a li humu.
22 A wɛɛrɛ, mi huwaraliyo mu be'uwe na, a mi Deeɓenu tayamuu, bun wo so mi tawɛ a vɛsi ma senuyamu, a to bun veni a ho sii nɛ ɓɛɛ mi ve;
23 bari mu be'uwe saara a humu, a mu yi a sii nɛ ɓɛɛ mi ve, bun a Deeɓenu sanmu nɛ wo wa Ɲuso Yesu Kirisita lahuramaa.
71 Waa erenasiyo, mu ɓɛɛ a benuhuwan mi se; mibe nɛ un miyan, a ni nɛ zun ho tuwa. Fuwa lo nucoro yi ɓɛɛ mana dɛɛ, to a ho tuwa lo cɛɛnna; san ɓɛɛ a bun a mu le?
2 Ma bun, hannuu nɛ wo yamu, to ho tuwa ciya hó mi baro na lo baro yivemu wure. A lo baro maa yi fufu huru do lo si, to ho tuwa nɛ ya ciya lo hannuu mi baro na, to hó huwa.
3 Mu yi ɓɛɛ a bun, lo hannuu so yi na mite babinu na, to lo ve ma han dara'oro; a mu yi tara a lo baro huru to lo huwara hó tuwa so na: ma bun, babinu tin ya so lo, to lo ɓɛɛ a handara'oro.
4 Waa erenasiyo, a bun sin ɲa a mibe be. Mi ma lo Kirisita paariyo huru ho tuwa dannu wá, a mi yerema a nibinu taa, hó nɛ viya lo ɓa nuhuwora siīn taa, yawe a wa hɛ biyo han Deeɓenu.
5 Dɛɛ, biyowo wa ɛnna han suraa ponu nuu, han wema'uwe zo fa mi ɲu ho tuwa na a yura wa co'oɓi, fuwa wa wo tuwi hɛ biyo han li humu.
6 A wɛɛrɛ ɲu wá, wa yu wa yɛrɛ ho tuwa se, bari bun nɛ ya fu waa wora mi woɓɛ, wa a nuhuwora bun se. Ma hó co'o so a li Ha'iri wosonu fiinnu hiyase wa sɛ, a ɓɛɛ hini a ho tuwa laadadan.
7 To a webe wa hini bara? Ta ho tuwa ɛnnɛ oora le? Fiyofiyo! Un anni ɓɛɛ zuunna be'uwe sin, a mu yi ɓɛɛ a ma ho tuwa sa. Dɛɛ un ɓɛɛ ya zuun yiralerobe, a ho tuwa yi ɓɛɛ ya lo, «a o yira ɓɛɛ co le.”».
8 A mu be'uwe dɛri zan bun wá a lii dura mi fan si wo si nii nɛ a yiralerobera; bari ho tuwa yi mana bin, to mu be'uwe a behuwo.
9 Dɛ biyo yɛ, biyowo ho tuwa ɓɛɛ in mana, a mɛ a vɛɛn, a mu paarobera fasi vo yɛɛ, a bun wo be'uwe fan dinu, a bun ɲa wo mɛ humu.
10 Ma bun sin, mu paarobe nɛ fɛsinu ya tawɛ a nɛ ho sii, bun bana sun'unna vɛ do li humuu.
11 Mu be'uwe dɛri zan bun wá, a mu ɲuwan un ha'iri ma biyo paara mu, a bun co wo mu ɓuwenu ma ni.
12 Ho tuwa anni a diyo-senu sa! A mu paarobe ɲa a besiya, be nɛ terena ma be nɛ se.
13 Biyo se mu dede, a bun bana we un humu saɓaɓu le? Fiyofiyo! A yawe a mu be'uwe yi mi oomu tere zeni, a mu ciyanna biyo se mu do'onu, a fu mu paarobe nu na, a dora li humu, a ii we, a maa dɛ biyo dosi letee a mi be'uwe wure yɛ!
14 Wa zun mu lo ho tuwa a ha'iri be, bun a papara'a; a mu yi a mɛ le, mɛ a suraa biyan nɛ yiya mu be'uwe na.
15 Dɛɛ, yi a biyo un mi waa we yɛ, to un ɓɛɛ zun un yɛrɛ be waa. Biyo mi un siin wá, un hun bun wenu na; a biyo un pan na dede, aa bun un mi waa we.
16 Biyo un pan na, un yi daanna we bun vo; to bun zeni lo un ma ho tuwa ɲuɓuwa, lo a ho ɛnnɛ se.
17 Ma bun, to wɛɛrɛ, ɓɛɛ hini a mɛ mi waa we mu dɛ, a mu be'uwe nɛ du mi faan ni.
18 Dɛɛ, un zun mu: biyo se mu be ɓɛɛ hɛ un se, un ma bun ɛɛna wɛ na. Tetemu wenu ha'iri da yi ni, a mu wenu se woo mana na.
19 Mu tetemu nɛ un miniya na, un hun bun wenu na; aa ho oomu nɛ un pan na dede, a ho un bana mi waa we.
20 Un yi sasa bana mi waa we biyo un pan na, to o zun a mu ɓɛɛ a un nu se, a mu be'uwe nɛ du mi faan ni dɛ, a bun mi waa we mu.
21 Ma bun, un lo un yɛrɛ wá, lo tuwa zo mi un yi nɛ miniya biyo se mu wenu na, a un yi i dɛɛ, to dɛ mu be'uwe nɛ yɛ, a zan huwena ni.
22 Deeɓenu tuwa be sa'uwo ni, a mu hare zo fu un siin na;
23 a bun wure wá, tuwa ɓuwiso sin le muwan un suraa, a yɛrɛ huwa fi ho tuwa nɛ un ha'iri zo caa na; aa bun yerema i do ni wora mu be'uwe woɓɛnu.
24 Wiyo, mɛ be saa se! A wii ɲiyan na, saani a hanbe suraa nɛ yɛ yi ni ɓuwe, a wii lee un muwɛntɛn?
25 A Deeɓenu yenu ɓuwani, wa Ɲuso Yesu Kirisita lahuramaa... Yi a mɛ ma un ha'iri, to a Deeɓenu tuwa un ta haan; a han suraa nii yi aa do vo, to dɛ nɛ yerema a mu be'uwe tuwa woɓɛnu yɛ!
81 Biyo wá yɛ uwanni, bá nɛ ma lo Kirisita ɓuwa mu, nuu woo ɓɛɛ da bá ɲu siinni, a biyo ɓa a ni nɛ mi waa vɛsi ma li Ha'iri a ɓɛɛ a ma han suraa sa'o.
2 Li Ha'iri-Senu tuwa nɛ han wa ma Yesu Kirisita sii, a hó tuwa so dede viyo mɛ mu be'uwe ma li humu tuwa na.
3 Dɛɛ, biyo ho tuwa hun na, bari han suraa sa'o ya vo ho pa'a; Deeɓenu tuwo mi uru Zo mu be'uwe bena, a hó faa suraa nɛ lowɛ ma be'uwe, a a dín nu so wá li haara mu be'uwe laa hán suraa soo.
4 Bun wenu ɲu ɓɛɛ wo bebiyan, a yawe a ho tereyamu nɛ ho tuwa fasi yi wan wabe siīn; wabe nɛ mi waa vɛsi ma li Ha'iri, a ɓɛɛ a ma han suraa sa'o.
5 Mu boo, ni nɛ yi do mite si han suraa sa'o nuu, to a suraa ponubera ɓuwe bá; a ni nɛ yi na mite li Ha'iri-Senu na, to a li Ha'iri ponubera a bá taa.
6 Han suraa ponube a li humu; a li Ha'iri-Senu taa, bun a ho sii ma ho hɛra.
7 Dɛɛ, han suraa ponubera a Deeɓenu ze'u, bari han suraa ansaan Deeɓenu tuwa na, a ho tuwa wara finuna se yɛrɛ ɓɛɛ to han.
8 A o yi dɛɛ mu, bá nɛ buu han suraa sa'uu; bá ɓɛɛ da de mi ponu Deeɓenu na.
9 Mu yi a mibe, mibe ɓɛɛ buu han suraa sa'uu; a li Ha'iri do mibe mu; a mu yi boo lo li Deeɓenu Ha'iri so mi. Lo Kirisita Ha'iri yi ɓɛɛ mana nuu nɛɛ, to hó ɓɛɛ a lo Kirisita taa.
10 A lo Kirisita yi daanna mi mii, han suraa uwanni, mu boo dede, hán huru mu be'uwe bena; a mu yi a li Ha'iri, ho tereyamu bena, dín nɛ ho sii.
11 A li Deeɓenu nɛ veriyo lo Yesu ɓa nuhuwora siīn, dín Ha'iri yi mi mi siyaan, to li ɲa han mi muɲiyansuraa nɛ yɛ ma sii libe mite Ha'iri nɛ mi mii lahuramaa.
12 Ma bun sin waa erenasiyo, wa maa zan obara ni nɛ ee mi fuwoo, a ɓɛɛ co a han suraa ee mi waa uwe, san'un a wa pin yi vɛsi a heya ma han sa'o.
13 Mi yi bo han suraa sa'o na, to mi hi; a mu yi wo a mi bo li Ha'iri sa'o na, to mi uwanna han suraa sa'o wema ɲu, a to mi ɛndɛɛ.
14 Mu boo, bá nɛ wure li Deeɓenu Ha'iri du hiya wá a mi waa didi, bá a Deeɓenu ni.
15 Ɓɛɛ co a woɓɛmu ha'iri mi yu dɛ, a pan wee zaanna; hee, a feecɛɛn Ha'iri mi yu, aa ma dín Ha'iri so wa daa buwerila a bara: “Aba” nɛ ura, “waa Maa”!
16 Li Ha'iri-Senu mite mi waa lee mu sɛrɛyamu a ma wa ha'iri vuwora wɛ na, lo wa a Deeɓenu za.
17 A wa yi a za, to wa ɲa a ɛndira; Deeɓenu ɛndira, a ma lo Kirisita a ɛndiroɓara, a mu yi booboo, lo wa ma lo Kirisita paariyo han sɛnuma na, yawe a wa muso ma lo aa paari ho ce'u na.
18 Mɛ ma a han wɛɛrɛ sɛnuma nɛ wa sɛ yɛ ma ho ce'u nɛ lo ɓuwee mu, a nɛ Deeɓenu aa nɛ wa; ɓɛɛ maazin yi ma hare cuwe.
19 Ma bun, mu daanrobe wure huwanhuwan, a yira ho a Deeɓenu za zeni mite;
20 bari a biyo a ɓuwe'ee mu, a bun cɛciya mi ziyo bo mu daanrobe wá – mu ɓɛɛ ɛnnɛ wo iiɲanbe dɛ, hee, a lɛ waziɓiyo mu pa'a poona –
21 a ma mi uwi sinciri mu wora yu: bun daanrobe so ere'ere aa yi mi ɲu ho yuru'uyuru'u woɓɛmu se, a nii maa daan ɛnna li Deeɓenu za huwarayamu ce'u bee.
22 A wa uwanni zun lo tuwifuwa zɛrɛ, mu daanrobe wure mi waa hɛ'ɛɛde, a mu ɲinni'a obara hantero.
23 A po bun, wabe nɛ yu li Ha'iri sanmuwan zanuyaa, wabe ɲa muso mi waa hɛ'ɛɛde wa yɛrɛ se, a tara wa ɲuvanle wa suraa feecɛɛnnu ma han huwaralinu na;
24 bari, a wa sinciri na wa isiyo. A nuu yira yi maa biyo o siin cu na vo, to bun uwanni ɓɛɛ hini ve ma sinciri: biyo o yira dɛɛ na, o ɲa pan da ciiri o siin bun na le?
25 A wa siyan yi cu be nɛ wa yira ɓɛɛ mi na, to wa he mu ma muɲu.
26 Ma bun sin li Ha'iri-Senu ma wa pa'atanɲa a li ɲa wa wunɛ, bari wabe wate ɓɛɛ zun biyo suwanni waa mu a nɛ wa tawɛ a wa fara. A bun na li Ha'iri mite mi waa yuwa waa ma ɓoɓorirobe a li wo tuwii hɛ'ɛɛde.
27 Ma bun li Deeɓenu nɛ wee nìn ɓa nucoza siyan, dín zun biyo li Ha'iri ma'o mi na; bari li Ha'iri wee yuwa ɓa nisiya na a heya wɛ ma biyo a Deeɓenu sa'o.
28 A po bun, wa zun lo be wo be nɛ we, wee can wɛ a ɲiyan bá nɛ wa Deeɓenu na, a ɲiyan bá nɛ li vo a heya wɛ ma libe mite paarobe.
29 A biyo bá nɛ li fera zuunna, li ɲa ceceniya bo bá ma bun a ɓa lewɛ ma libe mite Zo, yawe a hó we nuyɛɛ ɓa erenasiyo cururu siīn.
30 A bá nɛ li ceceniya bo ma bun, li ɲa vo bá; a bá nɛ li vo, li ɲa na tiyan bá na, a bá nɛ li na tiyan na, li ɲa puwora bá ma mi ɓuwaɓuwamu.
31 A webe wa hinni yu bara biyo bena? Deeɓenu yi daanna ɓuwa wa vo, a wii maa huwo sin wa sa?
32 Li Deeɓenu nɛ dede ɓɛɛ hun mi ta'ura Zo, fuwa li do lo na wabe wure ciyoo; a webe hinni saa dín, a li nɛ mu be wure waa sanmuu, hó Zo so lahuramaa?
33 Bá nɛ Deeɓenu wɛ'aa, a wii zara'i bá? Dɛɛ a Deeɓenu wee nɛ besiyan!
34 A wii siinni ɓa ɲu'uwe? Dɛɛ lo Kirisita Yesu a lɛ nɛ huru mu, a po bun, lo viya; lo mi Deeɓenu nudorole, a lo mi waa yuwa waa!
35 A wii da faa'a wa ma lo Kirisita wɛ na aa saara lo waminu? A ɲinmuwinrobe le, ta a boobere le, ta a ɲin'uwe le, ta a hinnu le, ta a ɲiiwa le, ta a hanfuwa be le, ta a hiyan le?
36 A bun sin mu tuwara lo: «Uwe bena, tunmasan ɓa aan wa o li humuu; A ɓa yira se, wa zan obara para nɛ ɓa faan fuwe.”
37 Hare bun bera so wure ma mi wenu, wa suwanni serasiyo sansan hó nɛ waana wa lahuramaa.
38 Dɛɛ biyo wá un mi yɛ; un han'an ma mu, lo bun po humu, bun po sii, bun po anzera, bun po bɛmu sirasira, han nɛ zɛrɛ ma han nɛ lo ɓuwee mu;
39 lo bun po pɛ'ɛ, bun po waa-ni, bun po muwɛn-ni, un lo mu mana danrobe na nɛ faa'a wa ma Deeɓenu wɛ na aa saara li waminu nɛ li waana wa wa Ɲuso Yesu Kirisita lahuramaa.
91 Lo Kirisita waa, a ho tiyan un mi waa woro yɛ, saɓe be ɓɛɛ hɛ bin; a biyo li Ha'iri-Senu pa'aa un siintanuu a un sɛnɛ:
2 Tiyan, un siin wure a dan aa sinvɛɛ ma yidema.
3 Un we tuwii lo mu ya suwanni a mɛ undee we nuu nɛ da'aa, a nɛ ma lo Kirisita cara'aa wɛ na, yawe a waa erenasiyo ma waa ni mu, a bá be ɲiyan.
4 Bá ɓɛɛ a nibiyan, ɓa a ɓa Isira'ɛli ni, a ɓabe te mu zoyamu, ho ɓuwaɓuwamu, mu ɲulɛrobera, ho tuwa, ho paarinafaralo, han ɲudema,
5 ɓa maadan; bá nɛ lo Kirisita lo cannuu. Hó Kirisita so mi mu be wure ɲu, lo a Deeɓenu duɓaso fuwa bin. Amina!
6 Bun wure wa, ɓɛɛ co a han Deeɓenu Wara uwariyo uwe! A biyo bá nɛ wure lo Isira'ɛli temuu ɓɛɛ co a Isira'ɛli ni yɛrɛyɛrɛ dɛ!
7 Ɓɛɛ co a Abarahamu temu wure a Abarahamu za uwe; a bun na mu bara lo: A Isaka temu o yenu vera;
8 bun ura a mu yɛ? Ɓɛɛ co a biyo lo mu cannuu mu a Deeɓenu za uwe! Hee, a han ɲulɛma za, a bá muwin li temu ɲu na mu.
9 O yi dɛɛ mu, a biyo a han ɲulɛma wara yɛ: Leliya wocuwɛ un aro ɓuwee, a to Sara aa yi zobazo.
10 A po bun, a bun Rebeka ɲa we sura mi siyan waa miyan Isaka na
11 Bá za so yɛrɛ ɓɛɛ we iin yu te, ɓa ɓɛɛ we iin zun omu ma tetemu, a hare ma bun, yawe a Deeɓenu yihɛma ɛn bin
12 nɛ zeni lo mu leerobe ɲu ɓɛɛ fa wa wema na, lo fuwa lɛ ve ɓa ni mu; dɛ biyo we baraa haan Rebeka nɛ: Lo inso aa sɛ han lo fɛso.
13 A heya wɛ ma biyo mu tuwara lo, Un waana Zakobe, A un ɲiina Ezawu.”
14 A webe wa yu bara bun bena? Lo li Deeɓenu ɓɛɛ terena le? A mu yɛ bun wera yi?
15 A Deeɓenu mite bara haan Moyize: «Un yi miniya a we tetemu han nuu nɛ, un we tetemu han hó, a un yi miniya a ma'ari nuu nɛ na, un ma'ari hó na."
16 Ma bun, to mu ɓɛɛ a be nɛ lo lo nucoro sa'uu wurasin lo ma'uwannaa, a li Deeɓenu mite yu mu mi yɛrɛ se, a li wo tiyan.
17 Mu Toorobee bin, Deeɓenu bara haan lo Farawo: un co mu a bo o si mu pa'amayamuū, yawe a un yi se a zeni o wá, a un yenu le, a buwe fe li tun wure.
18 Ma bun Deeɓenu yi lo mi ma'ari nuu nɛ na, to li ma'ari hó na, a li yi lo mi coheeni nuu nɛ siin, to a bun li we.
19 Ɓɛɛ co bara lo mu yi so yu bun na, ta to li Deeɓenu lowena a li pin ba'a ɓa ni na, lo ta a wii ya da i libe sa'o ɲu?
20 Saani a mu yi bun na, a uwe ma o wii, a fi vɛra ma Deeɓenu? Tiin sonu san da wee diyo mi winro, lo ta a webena lo maa wan mi ma biyo lo?
21 Ɓɛɛ a lo cowinro te mi coo le; aa ma'e aa winna siyan ɲannamuwanna wurasin numanu sin-biyan le?
22 Dɛ biyo, Deeɓenu ɛnna mu se a zeni mi sinlee ma mi se. Hare ma bun, han soza nɛ wan ara li sinlee a nɛ tawɛ a hara'i, li muɲuwan han ma tete.
23 A po bun li ɲa ɛnna mu se a zeni mi ɓuwaɓuwamu, a zeni ma'ari ma han soza tuwan nɛ we wan bosi ara bun.
24 A wabe bun cira, wabe nɛ li vo a lo ɓa Zuwifera siīn, hare ma ɓa nibiyan siīn.
25 A heya wɛ ma biyo li barala mu Oze vanloo: Bá nɛ ɓɛɛ ya wo un ni, un bana ve bá ma un ni, A hó nɛ ya do ma nubɛnɛ mu, a hó bini ve ma lo siin wá mu
26 A he dede ɓa ya wee bara han ɓa lo ɓa ɓɛɛ a un ni, A bin ɓa bini ve ma li Deeɓe-Ve ni!
27 Ezayi ɲa ɲinsan biyo yɛ mi bé wá Isira'ɛli ni conuu: Hare ɓa Isira'ɛli ni we boni a obara mu zenuɲuu ɲuɓo na hɛnle, A nicaraza nɛ ɛ ɓa hiya wa, a bá isi mu;
28 Bari Li Nawasi aa tii mi wara ɲu li tun wá yɛ, mi ciyoo.
29 A bun ma biyo Ezayi we fera bara wure ɲuɓuwa: Li Nawasi, Ho-Se-Wure Naso Ya yi ɓɛɛ viyo tuwan waā To wɛɛrɛ wa zan a obara Sodomu A zan a obara Gomore.”
30 A webe wa cɛɛra ho dɛmu ɲu? Nucobura nɛ ɓɛɛ ya fi tereyamu, bá bana yu tereyamu, tetemu nɛ ho lana wee de;
31 a mu yi a ɓa Isira'ɛli ni nɛ ya mi waa piri'a tuwa nɛ ziin ma mu tereyamu be, bá pan ɓɛɛ in yu ho tuwa so.
32 A webe wá bun mana? A biyo ɓa ɓɛɛ we aɓaa ho lana na aa piri'ara mu, fuwa ɓabe mitena wema. A dín to wo ɓa tunrobibi,
33 a heya wɛ ma biyo mu tuwara: Un besi zun hiya leerobibi Siyo lóo, A li we tunrobibi, Aa we lisiroɓo, A nuu nɛ yi lara diyo hó ɓɛɛ nuwaa.”.
101 Waa erenasiyo, biyo un faan na ma biyo un fara Deeɓenu na ɓɛɛ a bebiyan, a yawe a ɓa Isira'ɛli ni isi.
2 Mu wanni mana, ɓa suɓuwa ho Deeɓenu toonuu; mɛ unte a bun sɛnɛ, a biyo soo ɲan'aan mu, bun a ɓa ha'iri ɓɛɛ lo ɓa.
3 Dɛɛ, ho tereyamu nɛ le Deeɓenu se, ɓa ɲa mi yira hó wá, a ɓa i caasi lo mi fɛsi mi uru tereyamu, a maa tuwantuwannana wurewure a ceena do mi Deeɓenu tereyamu si yerele.
4 A lo Kirisita tiyo ho tuwa ɲu, a na a nuupɛɛ nɛ lara zun tereyamu sin.
5 Mu tereyamu nɛ yi ma ho tuwa nu, dɛ biyo Moyize tuwa bun bena nɛ: «Nuu nɛ yi fi un ladara na, a vɛsi ma un fɛsirobera, to hó naso ɛndɛɛ.”
6 A mu yi a mu tereyamu nɛ yi ho lana lahuramaa, dɛ biyo baraa bun bena nɛ: «Ɓɛɛ co bara o siyaan, ta a wii aa yoo ho waa? Yi ɓɛɛ a bun to a o yoo lee lo Kirisita bin a liira;
7 wurasin ɓɛɛ co bara ta a wii ma le lii ɓa nuhuwora se? Yi ɓɛɛ a bun, to a o lii lee lo Kirisita ɓa nuhuwora siīn bin a yoora".
8 Bun wure wá, to a webe baraa mu? «Dɛ han wara so a dedee ma mi, han ɓɛɛ suwanna mi ɲuɓuwe, dɛ hɛn mi siyaān wá”. A han a ho lana wara nɛ wa hɛɛ buwee.
9 O yi zan mu, aa lee mu ma o ɲu, lo Yesu a Ɲuso, a o yi lara biyo o siīn, lo Deeɓenu veriyo lo ɓa nuhuwora siīn, to o isi.
10 Wa yi mu tereyamu ma wa sinsuwaɓɛ lana, a wa yi zan mu, aa lee mu ma wa ɲuwin, a heya wɛ ma biyo mu tuwara:
11 «Nuu wo nuu nɛ lara laa, hó ɓɛɛ nuwaa pɛlɛɛ."
12 Ma bun sin, cecee woo mana lo Zuwifenuu ma lo Gɛrɛkenuu aza: ɓa wure Ɲuso a lo ni'ere, nɛ nu hɛɛna a han bá nɛ wure ve lo yenu.
13 «Bari, nuu wo nuu nɛ fara ma lo Ɲuso yenu hó isi."
14 A ma mu yɛɛ nuu farala ma lo yenu, a lo yi ɓɛɛ lara laa? A nuu ɛnnɛ zinzin laa nuu na bunaa, a o ɓɛɛ ɲa lo be wara le? A ma mu yɛɛ ɓa ni ɲinna lo be wara, a ni woo yi mana nɛ buwee mu?
15 A ma mu yɛ ni le worola be satara ma yɛ, a nuu woo yi ɓɛɛ tuwo ɓa a heya wɛ ma biyo mu tuwara lo: Mi dɛɛ biyo han sera, Lo ɓa ɛnnɛ ziya sin tuwii, Bá nɛ maa buwee ho Tansinnu mu ziya!
16 Bun wure wá, ɓa wure ɓɛɛ ta haan li Tansinnu. A bun na Ezayi we lo: «Ɲuso, a wii bá lara ho tannu nɛ wa do haan ɓa na?"
17 Ma bun sin ho lana wee le mu ɲinrobee, a mu ɲinrobe le lo Kirisita waraa.
18 A un lo: «Heyi, a ɓa maa ɓɛɛ ɲa mu lo? Bá ɲa bun da! Ɓa tannu ɲansan li tun wuree, A ɓa wara anniya fuwa ho dimiɲa ɲuvenile"
19 A un tintiyan lo: «A ɓa Isira'ɛli ni ɓɛɛ fanmuwan mu wa ta a webe? An'aan, dɛ biyo Moyize we ceceniya bara nɛ: Un de bayáánu mi ma ni nɛ ɓɛɛ a tun si aza, Un dɛɓuwɛ mi ma ni nɛ zuunrosinu ɓɛɛ mana."
20 A Ezayi heniya mi siin tuwi wara biyo bo mu wá: «Hare ni nɛ ɓɛɛ ya mi waa piri'a ni, bá lo un wá, Un zeniya unte ma ni nɛ ɓɛɛ ya wo diyorobe a zuun ni."
21 A yi a biyo cira Isira'ɛli ni mu, lo lo: «Li wozomɛ wure siyaan, un da un nu ɓabe ni nɛ yɛ na, A ɓa lo unwe; a ansaan, a pan tiyan na!"
111 A bun wá un lo, taa a Deeɓenu ɛnnɛ maa hɛɓuwa mi ni zanma cunna dosi lo? Fiyofiyo! Dɛɛ, mɛ unte a Isira'ɛli nuu, Abarahamu terozo harala, Bezamɛn zun'in zun zo.
2 Li Deeɓenu ni zanma nɛ li fera zuunna hare ho fo wá, li ɓɛɛ hɛɓuwa bá cunna dosi fiyo. Biyo Eli wasira Deeɓenu wá ma ɓa Isira'ɛli ni be, a nɛ tuwa mu Torobee, mi ɓɛɛ zun han wara so le?
3 «Nawasi, ɓa ɓo o ɲucanna wure, a fuwo'aa o sara'awena: a mɛ unde soo lii a bin, a ɓa ɲa pan mi mɛ ɓuwe"
4 A webe Deeɓenu we canna lo? «Un paara ni serehooɲu (7 000) bosi un nu wá nɛ ɓɛɛ cusi tinsinnu waa.”
5 A mube mi seeni, li wɛrɛ wo, niza yɛɛ lii a bin a heya wɛ ma mu leerobe nɛ Deeɓenu wora tiyan.
6 A mu yi daanna a Deeɓenu wo tiyan vo, to mu anni ɓɛɛ hinni a wema be; yi ɓɛɛ a bun to li hinɛ ɓɛɛ hinni a hinɛ.
7 A to mu a yɛ! Biyo Isira'ɛli ni mi waa piri'a, ɓa ɓɛɛ yu mu, a mu yi a bá nɛ wɛ'aa leena mu, bá yu mu; a ɓa bɛ á anni a li ɲucoheɓuwe ɲu bá dosi.
8 A bun mu yɛrɛ tuwa heyara: «Deeɓenu wo mu a ɓa ha'iri tuu, a haan ɓa ma yira nɛ ɓɛɛ mi ma ɲuvanle nɛ ɓɛɛ ɲi be tuwifuwa zɛrɛ. A Davide lo:
9 Ɓuwɛyoo, a ɓa dirobe mite we poro ɓa waa, A we sɛn'ɛnnu nɛ fe ɓa ɲu, a bun we ɓa saara!
10 A ɓa yira tɛ tiɓiru, a ɓɛɛ mi diyowoo A pa'aheenu ci ɓa ɲu'uwe si fuwa bin!
11 To un maa lo: a ɓa Zuwifera tuunna lo vɛɛ naasi le? Fiyofiyo! Ɓa anni tuunna sa, a bun wo saɓaɓu a ɓa nibiyan yi mu isirobe a dera muwɛntɛn ɓaa.
12 Ɓa Zuwifera vuru, a hó viyanro so yi bana a ho dimiɲa ɲiyanmɛ han; a ɓa ɲucisirobe yi bana a ɓa nibiyan nafobe han; to mi ɓɛɛ zun lo ɓa yi poona na wure, to bun ɲiyanmɛ ta po sansan le?
13 Biyo un anni yu bara han mibe nɛ a ɓa nibiyan bun a biyo: mɛ a tuuro nɛ dosi ɓa nibiyan araninu ɲu, a un waasu ma hó tonu so.
14 Mu ɲu ɓɛɛ a bebiyan, a mu yi we yi, a un vɛɛni waa ni siyan ma bun, yawe a niza yɛɛ yi isi ɓaa.
15 Dɛɛ, ɓa lɛɛnadesinu yi bana do ɲuɓuwari Deeɓenu ma ho dimiɲasiyo aza han; to ɓa aroɓuweenu ta ɓɛɛ po le? To mu zan obara ni nɛ ya huru a bana viya.
16 Dɛɛ mu ciirobe yaa yi a besiya, to mu dure wure nɛ san bun na ɲa a besiya. Ma bun li cinnu yi a diyo-senu, to han lɛ'ɛɛ ɲa a besiya.
17 O yi ma a li vɛwe lɛ'ɛɛ tuwan ɓoɓuwa, a li muwɛn'olive vɛwe la'aa bin yura sinle, a ɲuna li vɛwe ɲuu nɛ hare lii bo li cinnu na aa yoo;
18 a o yi co bara o we waasu han lɛ'ɛɛ nɛ á wá. O ɓɛɛ yi waasu wenu yenu, a biyo o ɓɛɛ a cinnu, a li cinnu so uwe zanna mu.
19 O da bara lo ta ɓɛɛ a hán lɛ'ɛɛ so ɓoɓuwa uwa, yawe a uwe yi sinle le?
20 Bun a zozo! Han ɓoɓuwa leena bin lanapinnu bena; lo a mu yi a uwe anni, lo a uwe lana san uwe ciya li vɛwe hiya na. Yɛrɛ yi ha'iri a suwanni po bun hii'ileerobera so;
21 bari Deeɓenu yi ɓɛɛ hun li vewɛ mite lɛ'ɛɛ, li ɲa ɓɛɛ hin uwe.
22 Ma bun, de ɲu Deeɓenu tetemu na, a o zuun lo Deeɓenu ɲa ɲii: li ɲii bá nɛ tuwantuwanna mu wá, a li so uwe ma mi tetemu. Baaba a o cɛ bin muwɛnmuwɛn, yi ɓɛɛ a bun, to uwe muso uwan desi.
23 Ɓabe ɲa yi ɓɛɛ waara mi lanapinnu, to ɓa muso bini sin li vɛwe hiya na, bari hó pa'a so mi Deeɓenu se a bini we'a ɓa cɛɛ.
24 Li yi uwanna uwe muwɛn'olive vɛwe la'aa a aa san li loo-vɛwe hiya na yu, a mu ɲa ɓɛɛ ya ɓuwa wɛ na; to bá nɛ ya a loo-vɛwe la'aa vo mu sinnu míí nudɛn olive vɛwe yɛrɛyɛrɛ hiya na hinni do ma we!
25 Waa erenasiyo, un ɓɛɛ miniya a mi we ni nɛ ɓɛɛ zun mube sɛsɛbe nɛ yɛ ura; yi ɓɛɛ a bun mi yɛrɛ ɲa co we mite ma ha'iresiyo: ɓa Isira'ɛli ni tuwan aa ɛsi mi an'anmu wá tuwifuwa ɓa nibiyan wure yi zo vo.
26 A ma bun sin ɓa Isira'ɛli ni wure aa isira, a heya wɛ ma biyo mu tuwara: A Siyo lóo lo huwaraliro ma le, A lo vii Zakobe ni mu be'uwe na,
27 Aa yɛ aa we un ma ɓa ɲulɛma yɛ, Biyo zeze un yi huwena ɓa be'uwe sero.
28 Mu yi a li Tansinnu be yati mu, to ɓa ma Deeɓenu a ze'u mibe bena; a yi a mu wɛ'analeerobe yati mu, to Deeɓenu wa ɓa ɓaa maana bena.
29 Dɛɛ, Deeɓenu hanmuna ma li verobe nɛ vora ɓa ni, li ɓɛɛ huwo bun wá woo.
30 Biyo sin mi ɓɛɛ ya fo fira Deeɓenu tannu na, a bun sin wo ɓa, a ɓabe tannu desinu nu wá, Deeɓenu wo tiyan ma mibe wɛɛrɛ.
31 A bun sin ɓa maa fura tannu na ho wɛɛrɛ, yawe a Deeɓenu we tiyan ma ɓa muso a obara biyo sin li wora tiyan ma mibe.
32 Deeɓenu wo ɓa nucoza wure ma ni nɛ ɓɛɛ fi tannu na, yawe a li yi ɓa wure wera tiyan.
33 Cobayiri, mu yu mi yaa, Deeɓenu naforo, li ha'iriyamu ma li zuunle ɲuse mana! Li fɛsirobera ɓɛɛ yati yi, a li wɛnna ɓɛɛ le yi. Bun ciriyo!
34 A wii có li Nawasi ha'iri na? A wii wo li ɓuwɛruɓuwɛ?
35 A wii in ɲiyanna diyo miyɛɛ, a li maa saara ee?
36 Mu be wure lo libee, ma libe nu, ma libe bena! A li yenu de wá fuwa bin. Amina!
121 Waa erenasiyo, un heeni mi siyan li ma'ari nɛ Deeɓenu ma'arila miyan bena, a mi nɛ mi suraa a wera sara'avee, diyo-senu nɛ be sin Deeɓenu na; a to bun to a ha'iriyamu ɓuwanirobe nɛ lo mi se dɛ.
2 Mi ɓɛɛ co be ho zɛrɛ dimiɲa be na; un lo hee bun na! Mi nɛ a mi ha'iri yeremarobe finfinni mi, yawe a mi le Deeɓenu sa'o wá: bun a be nɛ se, a sin, a ɲutuu.
3 Ho sanmu nɛ Deeɓenu wo haan ni libe mite tetemu bena, un bara bun han mi wure: mi nuu woo ɓɛɛ co vɛ mite yoo besi feni nɛ lo ɓɛɛ ciyo. Biyo suwanni mu, a mi we ni nɛ ha'ire dumasi, a heya wɛ ma mi nuupɛɛ lana hɛ'ɛ nɛ Deeɓenu na laa.
4 Wa wure a suraa ɲu'ere, a han suraa ɛnna maa boni, ɛnle pɛɛ ma mi tonu.
5 Ma bun sin, hare a wa boni, to wa pan a suraa ɲu'ere lo Kirisitaa, a wa wure ɓuwa wɛ na.
6 Hare ma bun wa hanmuna ɓɛɛ ɓuwa, a wa yi dɛɛ ho sanmu nɛ wo haan nuupɛɛ: o ta yi a ɲucanyamu, a mu ma ho lana ɲu we ɓuwa;
7 mu yi a egilizi dɛroyamu, a o sɛ ho tonu so ma sɛhanɓayamu ha'iri; a nuu nɛ arani ɓa ni, a hó cɛsi bun na.
8 Nuu nɛ ta yi a nibenu, a lo baaba be ɓa ni; nuu nɛ ta yi a nuhɛɛnu, a lo wee han a lo ponu dosi; nuu nɛ be yi a wahecayamu, a lo we he; a nuu nɛ be yi a nibobureyamu, a lo wee we mu ma zanma'aa.
9 A yitii woo ɓɛɛ ɛn li waminuu. Mi ɲii ho oomu; a mi cicɛ tetemu wenu na.
10 Li erenasiyo waminu bena, mi baaba a mi be we sin wɛ na; mi nucomu zuunnu bena mi boori a mi wee anmi wɛ.
11 Mi we suɓuwa, a mi ɓɛɛ co di puwɛ. Mi we ni nɛ ha'iri fuwa. Mi sɛ han lo Ɲuso.
12 Mi yi sinwɛɛnu mi sinciri bena. Ɲin'uwe yi mana mi wá, a mi yi muɲu. Mi cicɛ ho faralo na.
13 Mi ziin ma biyo ɲiyan ɓa nisiya ma'o. Mi baaba a mi deɲu nuhuwan laarinu na.
14 Mi wee duɓa han bá nɛ ɲi'ori mi; mi wee duɓa, a mi ɓɛɛ co da'a woo.
15 Mi zanma'aa ma bá nɛ mi zanma'aa mu; a mi wɛ ma bá nɛ mi wiyaa mu.
16 Mi baaba a mi ponu we de'ere wɛ bena. Mi ɓɛɛ co wee poori mite; mi sin mi waa ma biyo liyosi mu. Mi ɓɛɛ co we mite ma ha'iresiyo mi yɛrɛ yira se.
17 Mi ɓɛɛ co saara nuu woo oomu ma mu ɲu'an oomu. Mi na'anni a mi wee we biyo se mu ɓa ni wure yira se.
18 Mu yi we yi, a yi a mibe na mu anni le dede, mi nɛ a hɛra ɛn mi ma ɓa ni wure pafeni.
19 Un nimuwanna, mi ɓɛɛ co wee win mi be ɲu'an mite, mi desi a li Deeɓenu sinlee sɛ mi tonu, bari mu tuwa lo: «Be ɲu'an winnu a mɛ ta, a mɛ saara nuupɛɛ na» bun a li Nawasi tannu nɛ do.
20 A ɲa lo: «Hinnu yi ɓuwe o ze'uso, a o han lo a lo di; Hinhiyan yi ɓuwe lo, a o han lo a lo ɲu. Bari, o yi we bun, to a dofan o fa lo ɲuu.”
21 Ɓɛɛ co nɛ ho oomu yi se o wá, a o baaba a o yi se mu oomu wá ma o tetemu wenu.
131 Nuupɛɛ tawɛ a lo oro han mi ɲunasiyo, bari pa'a woo ɓɛɛ mana nɛ ɓɛɛ lo Deeɓenu se, a han pɛ'ɛ nɛ mi mu a be nɛ Deeɓenu fasi.
2 A bun na, nuu nɛ yi ansaan mi ɲuso na, to lo pan biyo Deeɓenu paara na; a bá nɛ pan ma bun sin, a ni nɛ va nani uwa mi yɛrɛ wá.
3 Nuu ɓɛɛ zan ho pa'a, a o yi we tetemu; o yi zan ho yɛɛ, to ɓuwara mi aa. O miniya a o ɓɛɛ te ho pa'a tɛ'ɛɛ le? Uwa, ciiri o yireē tetemu wenu na, to ho pa'a ta haan o.
4 Ho pa'a sɛ han Deeɓenu uwe ɲiyanmɛ bena. A o yi da bun wá, a ii we oomu, a o yɛrɛ maa zaan. Mu ɓɛɛ co a ɓuwe'ee na ho pa'a can ho ɛtonu uwe, a ho mi waa sɛ han Deeɓenu ma ho tiyan faa'anu ma Deeɓenu sinlee zeninu ɓa ōómūwera wá.
5 Ma bun, mu tawɛ a nuu fi tannu na, ɓɛɛ hinni a dín sinlee so mide bena dɛ, a li siintannu yɛrɛyɛrɛ bena.
6 A bun yɛrɛ ɲa na mi wee saara mi lapora. Ho tonu so ɲu na, to bá nɛ can wa mi waa sɛ han Deeɓenu.
7 Mi yi tawɛ a saara be nɛ nuu nɛ na, mi zin bun hó naso nuu: mi saara li patanti mi naso na, mi saara li lapo mi naso na; mi zaan nuu nɛ yi a zaanronuu, a mi anmi nuu nɛ yi a anmironuu.
8 Mi ɓɛɛ co nɛ a nuu e binu ɛn miyan, a mu yi ɓɛɛ a li waminu nɛ mi era wɛ; bari nuu nɛ yi wa ɓa ni, to ho tiyo ho tuwa ɲu.
9 Dɛɛ ho tuwa wara nɛ yɛ «Ɓɛɛ co we dara'oroyamu, ɓɛɛ co ɓuwe nuu, ɓɛɛ co ɲūū be, ɓɛɛ co we saɓiya sɛrɛyamu, ɓɛɛ co nɛ a o yira le, ma han tuwɛna nɛ á wure te daa u'a wera li ɲucuwe nɛ yɛ: waa o niban a obara uwe ote.”
10 Waminuso ɓɛɛ we oomu ma mi niban: a bun dede na li waminu a ho tuwa ɲutiirobe.
11 Mi daanna zun li wa'ati nɛ wa mii vo, a mi siinrowo yu yɛ a le ho dadaa, bari mu isirobe maa tusuraa wa wɛɛrɛ, a po biyowo wa ɓuwa wa hiya ma lanu.
12 Li tun nan, he ma fuwazo to dɛ tunsaanlena nɛ! Bun we, wa para tiɓiyo wema na, a wa pìn ho ómū hinfirosiyan.
13 Wa vɛsi zozo a obara ni nɛ vɛsi wosonu yeyeree, a dipoyamu ma ɲanɲuro sumɛ, ara'omu ma ɓuwadayamu, suwa ma ɲɛnni be ɓɛɛ hɛ wa siīn.
14 Bun we, mi tere fe wa Ɲuso Yesu Kirisita be; a mi ɓɛɛ co we ni nɛ de mi yi ma han suraa ponu, san'un a ca wera han sa'u sumɛ.
141 Nuu nɛ lana pa'a yi ɓɛɛ mana, mi tɛ laa ma mu; a mi ɓɛɛ co de wanni ɓa ni leerobera wá.
2 Dɛɛ, deso pɛ obara mibe da di bepɛɛ, a ɓuwiso nɛ pa'a ɓɛɛ yu bin, hó ɓɛɛ di bebiyan a yi ɓɛɛ a ɓootobera.
3 Nuu nɛ yi di be nɛ, a hó ɓɛɛ co zuwari lɛ nɛ ɓɛɛ di bun; a hó nɛ ɓɛɛ di mu ɓɛɛ co zara'i lɛ nɛ di mu mu, bari Deeɓenu ta lo bena ma mu.
4 Uwe lowena zara'ira lo nibinu toosɛ? Lo zan se loo, lo lusi loo, a ɓaa naso bun cira. A lo yɛrɛ ziin we se sa, bari ɓaa Naso pa'a mi aa sinna lo ziinni.
5 Deeso wee yati han wozoma, a bara li wozomɛ nɛ sin suwani diyo sin yɛ; a ɓuwiso se wozoma wure a ere. Biyo terena he mu, bun a ho lana nɛ nuupɛɛ yu mi leerobee.
6 Nuu nɛ yi de ɲu wozoma yatinu na, to hó we bun lo Ɲuso bena. Nuu nɛ yi di bepɛɛ, to a lo Ɲuso yenu na; bari lo wee de bari'a Deeɓenu na. A nuu nɛ ɲa yi ɓɛɛ di bepɛɛ, to a lo Ɲuso bena lo ɓɛɛ di, a to hó ɲa do bari'a Deeɓenu na.
7 Wa yi dɛɛ mu, wa nuu woo ɛndɛɛnu ɓɛɛ a lo nu se, a wa nuu woo humu ɲa ɓɛɛ a lo buwa se.
8 Bari wa yi midɛɛ, to a lo Ɲuso wa midɛɛ haan; a wa yi hi, to a lo Ɲuso wa hi han. To wɛrɛ, a wa midɛɛ loo, a wa huru loo, wa a lo Ɲuso taa.
9 Lo Kirisita huru a lo bana viya yawe a lo we ɓa nuhuwora ma ɓa niviya Ɲuso.
10 A mu yi a uwe, uwe be ɲu a o iri mii ereso? A uwe i han, uwe lowena a o de zuwa mii nɛn na? Uwa, a wa wure ɛnnɛ ta ziin li Deeɓenu bɛ'a'onu waa ho iriwele.
11 Dɛɛ, mu tuwa lo: «Mɛ Nawasi lo mɛ a diyo-vee Lo nucoro woo nucoro aa cisi un waa, A nuupɛɛ nɛ caa ɲuɓo aa lee tannu, a ɓuwanina Deeɓenu.
12 A bun wa nuupɛɛ ca ziinna Deeɓenu waa a muwinna wa yɛrɛ yireē tiyan."
13 Wa maa para wɛ irinu na. Biyo suwanni miyan mu, bun a mi fe soɓi a nuu woo ɓɛɛ co we tunrobibi nɛ we mii ereso lisinu saɓaɓu.
14 Biyo un anni zun, a ciriyo lo Ɲuso Yesu Kirisitaa bun a biyo: be diyowoo ɓɛɛ daanna a we piinmɛ; a nuu yi lo biyo sin yɛ ɓɛɛ cuu, to a bun woso mu ɓɛɛ cuu hó naso se.
15 O yi vɛniya mii ereso siin dirobe nɛ o ɲuu bena, to bun ɓɛɛ hini a waminu o mi waa vɛsira dɛ! Mii nɛn nɛ lo Kirisita huru bena, ɓɛɛ we tuwii a o we ho tununu saɓaɓu o dirobe bena.
16 Biyo yi se mibe se, bun ɓɛɛ tawɛ a we be nɛ ni tuwan ziin wá aa dera wɛ ziya.
17 Dɛɛ, Deeɓenu pa'amayamu be ɓɛɛ a diyo, mu ɓɛɛ a ɲuwan be; fuwa tereyamu, hɛra ma damu nɛ li Ha'iri-Senu wee de.
18 Nuu nɛ yi sɛ han lo Kirisita ma ho co'o so, hó be sin Deeɓenu na, a ɓa nucoza ta haan lo.
19 Bun we, be nɛ de hɛra, wa le bun dannu; a be nɛ waa san wɛɛ ɲiyanmɛ ho lana, wa piri'a bun.
20 Ɓɛɛ co yaa Deeɓenu tonu dirobe bena. Dirobe pɛɛ cuu, bun boo a vɛɛ; hare ma bun, nuu dirobe nɛ lo di yi we ɓaa nɛn lisinu saɓaɓu, to bun oora da!
21 Mu se a nuu ɓɛɛ co cɛ tuwa, a ɓɛɛ co ɲu divɛn, a suun mi yɛrɛ ɲu ma be wo be nɛ yi we mii ereso lisinu saɓaɓu.
22 Hó lana so nɛ o yu, fi hó na sese o yɛrɛ se a vɛɛ ziinna Deeɓenu waa. Nuu nɛ yu be fu na, a ɓɛɛ tera mi yɛrɛ tunnaa, hó naso damuwan!
23 Nuu nɛ yi di, a lo si'asi'a mi dirobe na, hó naso to mi yɛrɛ tɛ'ɛɛ vo, bari aɓaa woo. A be wo be nɛ ɓɛɛ wo ma aɓaa, to bun a be'uwe.
151 Wabe nɛ da wate ho lanaa mu dɛ, a wabe tawɛ a wa he bá nɛ pɛ'ɛɛ mana mu ha'orobera; a ɓɛɛ a wa piri'a biyo sin wabe na midee.
2 A wa nuupɛɛ wee boori a lo wɛɛ mi niban siin biyo se mu bena ma lo ɲiyanmɛ bena.
3 Dɛɛ, lo Kirisita ɓɛɛ piri'aa biyo sin lobe mitena na; hee, a heya wɛ ma biyo tuwa mu: «bá nɛ mi waa lee o fiyan, ho fiyan nɛ bá ya tawɛ a yi dɛ, ho to mɛ wá."
4 A wa to zun lo biyo wure we fera tuwa mu, bun wo wabe araninu bena; yawe a bun Toorobe so de wa siyan, a han wa ma muɲu, a wa fira wa sinciri na.
5 Ɓuwɛyoo, a li Deeɓenu muɲuso ma ni ɓuwɛɓuwɛ'aro han mi ma leerobe ɲu'ere mi ma wɛ bena a heya wɛ ma lo Kirisita sa'o.
6 Bun yi wo, to mi paari de wa Ɲuso Yesu Kirisita ɓaa Maa Deeɓenu yenu wá ma sin'ere ma tan'ere.
7 Mi de ce'u wɛ na a obara biyo sin lo Kirisita tara mi bena; mi we bun a dera Deeɓenu yenu wá.
8 Un bara mu han mi papara'a lo lo Kirisita wo mite ma bá nɛ faanna mu toosɛ a zenina Deeɓenu tiyan, a a bun lo ɲa tiyora han ɲulɛma nɛ wo haan waa maana ɲu.
9 A mu yi a ɓa soriyo bá ɓuwani Deeɓenu li saɓere bena, a heya wɛ ma biyo tuwa lo: «A bun bena un ɓuwani o han tuwansira siīn. A un sɛ'a o yenu ɲanana!"
10 Mu ɲa tuwa lo: «Tuwansira, mi zanwinni'a ma Deeɓenu ni zanma!"
11 Ma fe-binu mu ɲa tuwa lo: Mi ɓuwani lo Ɲuso uwe! Mi ɓuwani lo mibe nucoza sirasira nɛ!
12 A Ezayi muso lo: Nuu le Yese temuu nɛ we li vɛweɲu cancanrobe A hó to huwo cɛɛn han tuwansira; A han tuwansira be mi bonu lo” wá!
13 Ɓuwɛyoo a li sinciri ɓaa naso Deeɓenu han mi ma zin'uwe, a han mi ma hɛra mi lana bena; yawe a mi sinciri puwiri, li Ha'iri-Senu bara'aa.
14 Waa erenasiyo, a heya wɛ ma biyo cira mibe mu, mɛ unte cuu mu lo mi tetemu be boo, lo mi zuunle be ciriyo, lo a mi yuwa yu a bé wɛ.
15 Bun wure wa, o yi so mu ma dɛn tuwan to o da bara lo a yeɓuwere un wo a tuwara miyan ma biyo. Mu ɲu ɓɛɛ a bebiyan a yawe a liiri mi ha'iri Deeɓenu sanmu nɛ wo haan ni wá.
16 Li wo ni ma Yesu Kirisita hɛnmɛ nuu a san un waa ma ɓa nibiyan. Ho tosenu so nɛ a Deeɓenu Tansinnu tonu un mi waa lee hó be yira ma mi waa, yawe a ɓa nibiyan ziin a obara sara'a nɛ li ta bena, a nɛ li Ha'iri-Senu ciyo.
17 Bun wá, un ya da ɓuwani unte ma un Deeɓenu be Yesu Kirisita lahuramaa.
18 Be diyowoo ɓɛɛ mana nɛ mɛ hɛ un sin a woro, a nɛ lo Kirisita ɓɛɛ so a saara tonu ma mɛ nu, han wema, han waraa, yawe a ɓa nibiyan we ni nɛ fi tannu na
19 li Ha'iri-Senu bara'aa. Ma bun sin, a see Yerusalɛmu fuwa Iliri peree, un buwiya lo Kirisita Tansinnu ma mi waa.
20 Un wo mu ma un yenuna be, a un buwiya li Tansinnu han ɛnna nɛ hare lo Kirisita yenu ɓɛɛ ya ve, yawe a un ɓɛɛ we nuu nɛ aa bo ɓuwiso to'o hiyaleerobe wá, a un wo bun a heya ma biyo tuwa mu lo:
21 «Bá nɛ lo be ɓɛɛ ya we wura haan, bá mi lo; A bá nɛ ɓɛɛ ya we ɲa lo be aa faanmu mu."
22 Mi yi ma a un ɓɛɛ wee vɛ lee mi unpa, a biyo yɛ wee ɓoori saa ni yɛ.
23 A wɛɛrɛ, tonu ɓɛɛ hinni mana na han ɛnna soo; a biyo maa a mu zerema cururu, a mi se vɛnu ponu mi na, a un yi yu un Ɛsipaɲe vɛ.
24 Un ha'iri mi, a cii mi se, a lee mi unpa, a wa taanni wɛ, a un ponu le saani a mi lee ciin ni be ho wan wá.
25 A biyo wá yɛ, un lee vɛ Yerusalɛmu ve ɓa nisiya nɛ bin ma'oɲiyanmɛ bena.
26 Mu boo, Maseduwane ma Akayi lanasiyo a nibobura. Ɓa uwa mi nule wɛ wá a ɲiyanna ɓa banbannasiyo ma'o, bá nɛ mi ɓa nisiya siīn ho Yerusalɛmu lóo bin.
27 A ɓabe yu li ha'iri so mi yɛrɛ se; a mu yɛrɛ ɲa a be nɛ ee ya mi ɓaa; bari ɓa nibiyan yi bo ɓa nu na a yura ɓaa Deeɓenu be cunu, to ɓa muso tawɛ a ɲiyan ɓaa ma mi nubera.
28 Bun yi tira, a mu nubera nɛ ɓa yu uwa wɛ wá yi na vo, to un vɛ luwa mi se a lee sera ho Ɛsipaɲe wan.
29 Un zun sese lo un yi va mi se, lo to lo Kirisita duɓa puwo ni buraa a un lee sera un wan.
30 Waa erenasiyo, wa Ɲuso Yesu Kirisita ma li Ha'iri-Senu waminu bena, mi baafoo, a mi sɛ ho suwa nɛ yɛ ma ni, a mi fara li Deeɓenu na han ni.
31 Mi fara yawe a un annu poroma li Zude tun lanapinna, a fara yawe a mu nubera nɛ un can yoora Yerusalɛmu, a bun zo ɓa nisiya nu, a ɓa zɛ mu wá.
32 Ma bun sin, Deeɓenu yi ta mu, un cii mi se ma zanma'aa, a to un yɛrɛ ɲa yi pinpiyan sɛ.
33 Ɓuwɛyoo, a li Deeɓenu hɛraso ɛn ma mi wure! Amina!
161 Un do waa hanminu Febe arafa mi nuu; lo a hannuu yenuso nɛ mi waa sɛ tobenu Sankere egilizii.
2 Lo Ɲuso bena mi de ɲu laa a heya wɛ ma biyo ɓa nisiya tarawɛ. Lo ma'o yi ciyo miyan ma be nɛ mu, a mi lee mu yira, bari lobe muso ɲiyanna cururu ma'o hare ma mɛ unte.
3 Mi tɛɛ Pirisika ma Akilasi na, ɓa a un tosɛroɓara Yesu Kirisita tonuu.
4 Ɓa we ariyo mi mu'ɛnle na, a viyora mɛ ta. Mu ɓɛɛ a mɛ unde bara'ari ɓa mu uwe, hare han egilizira wure nɛ mi ɓa nibiyan siīn waa tɛɛ ɓaa.
5 Mi ɲa tɛɛ li egilizisiyo na, bá nɛ wee fewɛ ɓaa zuun. Mi tɛɛ un tanɲu Epanɛte bá na, bá a ɓa niyaa nɛ wa yu haan lo Kirisita li Azi tuūn.
6 Mi tɛɛ Mari na, nɛ siya mite ma tete, a sa tonu mibe ma'oɲiyanmɛ bena.
7 Mi tɛɛ Andoronike ma Yuniya na, bá a waa ni nɛ ma ni paariyo wo li asoō. Ɓa tuura wee ve ɓa yetete, a ɓa a ni nɛ yɛrɛ wo lo Kirisita taa, a ceceniya mɛ.
8 Mi tɛɛ Anpiliyate na, lo be mi un siin wá hare ma tete lo Ɲuso bena.
9 Mi tɛɛ Urubɛn na, hó a wa tosɛroɓa lo Ɲuso tonuu, a tɛɛ un yira saannu Sitake na.
10 Mi tɛɛ Apelɛ na, hó zeniya mi ziinle lo Kirisita tonuu. Mi tɛɛ Arisitobule ma mi zunsiyo na.
11 Mi tɛɛ waa nɛn Herodiyo na. Naresise zunsiyo nɛ lara lo Ɲuso na, mi tɛɛ bá na.
12 Mi tɛɛ Tirifɛne ma Tirifoze na, bá a hanna nɛ do mi tii si lo Ɲuso tonuu. Mi tɛɛ un tanɲu Pɛreside na, lo a hannuu nɛ do mi tii si lo Ɲuso tonuu.
13 Mi tɛɛ Rufusi na, lo a nuu nɛ lo Ɲuso wɛ'aa leena; mi tɛɛ ɓaa naa na, hó nɛ yɛrɛ ɲa a nu mɛ na.
14 Mi tɛɛ Asɛnkirite, Filego, Hɛrimɛsi, Patorobasi, Hɛrimasi ma ɓaa erenasiyo wure nɛ ma ɓa mi wɛ wá na.
15 Mi tɛɛ Filologe ma Yuli na, Nere ma mi nuzo na, a ɲa tɛɛ Olɛnpa na ma ɓa nisiya wure nɛ ma ɓa mi wɛ wá.
16 Mi tɛɛ wɛ na wure ma cuwɛncuwɛnnirobe siya. Lo Kirisita egilizira wure tɛɛ miyan
17 Waa erenasiyo, ɓa ni nɛ de cara'arobe, aa we mu yeɓuwerebera nɛ manu ta mu aranirobe nɛ mi yu na, mi baaba a mi fe soɓii bá na. Mi ɛɛ ɓaa yerele;
18 bari ɓa ni so sin ɓɛɛ sɛ han wa Ɲuso Yesu, fuwa a ɓa siinle se ɓa mi; a ɓa wara a ɲununu, a ɓa de ɓa ni wá, aa haa mi saɓiya virila ɓa ni nɛ ɓɛɛ soɓiyo mu.
19 Mu yi a mibe, ɓa ni wure zun a mibe fi tannu na. Ma bun, un zanma'aa mi bena, a un faan ma be wo be a mi we ha'iresiyo a mi yi we tetemu; a we ni nɛ cuu a poromana ho oomu.
20 He ma fuwazoo a li Deeɓenu hɛraso a fɛrɛ'a Sitani mibe ziyase. Ɓuwɛyoo, a wa Ɲuso Yesu ma'ari miyan!
21 Timote nɛ a un tosɛroɓa ma tɛɛ miyan. Waa ni, Lusiyusi, Zazo ma Sosipatɛre ɲa muso tɛɛ miyan.
22 Mɛ Tɛritiyuse nɛ tuwa hobe vanlo nɛ yɛ lo Ɲuso lahuramaa muso tɛɛ miyan.
23 Wa zunso Gayusi nɛ ɲa a li egilizisiyo wure ɓa zunso muso tɛɛ miyan. Erasite nɛ a ho ló waricɛɛn ma tɛɛ miyan, a wa ereso Karitusi muso tɛɛ miyan.
24 Ɓuwɛyoo, a wa Ɲuso Yesu Kirisita ma'ari mi wure na! Amina!
25 Dín nɛ se mi a fɛsi mi muwɛnmuwɛn ma biyo mɛ buwera lo Yesu Kirisita tansinnu bara; a heya wɛ ma mu sɛsɛbe zeninu, bun nɛ ɲuɓo ya cin'aa na viyanviyan hare han wa'atira hiyaɓuwɛ;
26 a nɛ ma waa fuwa wɛɛrɛ li Deeɓenu ɲucanna Toorobera lahurama; a mu a be nɛ so li Deeɓenu Nawasi paarobe dannu, a maa aa zenina ma han tuwansira wure, yawe a han yi lana a fi tannu na.
27 A dín Deeɓenu so nɛ ɲu'an ha'iriso mana, a dín yenu de wá Yesu Kirisita bena wɛɛrɛ ma tuwite! Amina! -