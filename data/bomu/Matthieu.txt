Yesu Kirisita Tansinnu nɛ Macu tuwa MACU
11 Dɛ Yesu Kirisita ɓaa maadaan yele nɛ. Yesu Kirisita lo Davide temuu, a Davide mite lo Abarahamu temuu.
2 A Abarahamu too Isaka; Isaka too Zakobe, a Zakobe too Zuda ma ho ɓaa fɛrasiyo.
3 A Zuda too Farɛsi ma Zara. Bá ɓaa naa we yenu Tamare. Farɛsi too Esiramu, a Esiramu too Aramu.
4 A Aramu too Aminadabe, Aminadabe too Naso, a Naso too Salima.
5 Salima too Boze. Ɓaa naa we yenu Rahabe. Boze too Obɛde Ruti na. Obɛde too Yese.
6 A Yese too lo pa'ama Davide. Davide too Salomuwan Uri ɓaa haan na.
7 Salomuwan too Robuwamu, Robuwamu too Abiya, Abiya too Azafu,
8 Azafu too Zozafati, Zozafati too Zoramu, Zoramu too Oziya,
9 Oziya too Zowatamu, Zowatamu too Akaze, Akaze too Ezekiya,
10 Ezekiya too Manase, Manase too Amo, Amo too Zoziyasi,
11 Zoziyasi too Yekoniya ma mii fɛrasiyo. Bun we heya ɓa Isira'ɛli ni inu a vɛra li Babiloni tun.
12 Ɓa Isira'ɛli ni inu bɛnɛ Yekoniya lii too Salatiyɛli, Salatiyɛli too Zorobabɛli,
13 Zorobabɛli too Abihude, Abihude too Eliyakimu, Eliyakimu too Azore,
14 Azore too Sadoki, Sadoki too Akimu, Akimu too Elihude,
15 Elihude too Elazare, Elazare too Matan, Matan too Zakobe.
16 Zakobe too Zuzɛfu nɛ wo Mari ɓaa baro. A ho Mari so wo Yesu nɛ voo ma lo isiro nɛ Deeɓenu wɛ'aa ɓaa naa.
17 A fɛ Abarahamu wa tuwifuwa Davide, han a temuna uwe beɓuwɛna. A se Davide wa fuwa ɓa Isira'ɛli ni inu a vɛra Babiloni, han ɲa a temuna uwe beɓuwɛna. A ziin ɓa Isira'ɛli ni inu wa tuwifuwa lo Kirisita na, han ɲa a temuna uwe beɓuwɛna.
18 Dɛ biyo Yesu toora nɛ: ɓaa naa Mari we wo Zuzɛfu faanle. Saani a ɓa ɛn wɛ wa, mu wo a Mari su siyan li Ha'iri-Senu pa'aa.
19 Zuzɛfu, lo faanle wo niterenɛ. Lo ɓɛɛ ɛnna mu se a haanni Mari ma ɓa nii, a lo we miniya a yaa mu fanmu ma sɛsɛmu.
20 Han yicema so wa, lo Ɲuso anze zeniya mite ma lo daraa, a baraa haan lo: «Davide zo Zuzɛfu, ɓɛɛ co zaan a see Mari a wera o han, bari lo zo nɛ lo aa te, siyan su li Ha'iri-Senu pa'aa.
21 Lo aa te zobazo, a o ce lo yenu ma Yesu, bari a lobe aa isi mii nii ɓa be'uwe na.»
22 Bun wure wo yawe a biyo lo Ɲuso baraa ma mi ɲucan ɲuɓo ɲuti:
23 «Hanzohuwara aa si siyan, a lo te zobazo nɛ ɓa ce yenu ma Emanuwɛli. Dín yenu so ura a Deeɓenu mi ma wa.»
24 Biyowo Zuzɛfu siyan, lo tiyo lo anze wara ɲu, a lo so Mari a wora mi han.
25 Ɓa ɓɛɛ paariyo fuwa lo too mi nuyɛɛ zobazo nɛ Zuzɛfu co yenu ma Yesu.
21 A Bɛtilehɛmu loo Yesu too, li Zude tuūn. Mu wo lo pa'ama Herode wosonuu. Yesu tenu bɛnɛ, bezunna lo ma li wolele a mana Yerusalɛmu.
2 Bá diyora ɓa nii: «A weso ɓa Zuwifera pa'ama nɛ too wɛrɛ mi? Wa maa lo manawe a li huwa ma li wolele, a bun na wa mana aa ɓuwani lo.»
3 Biyowo lo pa'ama Herode ɲa han unpa so, a lo ha'iri piripara, lobe ma Yerusalɛmusiyo wure.
4 Lo voo ɓa sara'awera ɲunasiyo ma ɓa tuwa aranina a uwa wɛ wa, a lo diyora ɓa ma he lo Kirisita yi tawɛ a te.
5 A ɓa caan lo: «A Bɛtilehɛmu loo li Zude tuūn lo aa te, bari dɛ biyo li Deeɓenu Ɲucan tuwa ho ló so bena nɛ:
6 “Uwe Bɛtilehɛmu nɛ mi li Zude tuūn, o ɓɛɛ zu Zuda ni loberiya siīn, a biyo Ɲuso aa le oo, nɛ we un nii nɛ a ɓa Isira'ɛli nii zanma didiro.”»
7 Bun wo so lo pa'ama voo ɓa bezunna zoora mi se sɛsɛmuu, a lo diyora ɓa ciriyo, ma li wa'ati nɛ ɓa maa li mumɛ a li ce.
8 Bun bɛnɛ lo bo ɓa Bɛtilehɛmu lo wan wa ma ho tannu nɛ yɛ: «Mi fɛn vɛ ciri lo hanyirezo be sese. Mi yi maa lo a mi aa bara mu han ni yawe a mɛ muso vɛ ɓuwani lo.»
9 Biyowo ɓa ɲa lo pa'ama se vo, ɓa fɛnna. Dɛɛ, li mumɛ nɛ ɓa we urasiyo li wolele hecaa ɓa waa tuwifuwa li zan lo hanyirezo ɛnle.
10 Biyowo ɓa maa li mumɛ, ɓa siyan waa hare ma tete.
11 Ɓa zoo li zuūn, a ɓa maa lo hanyirezo ma mii naa Mari. Ɓa ɓunasi a ɓuwanina lo. Bun bɛnɛ ɓa fuwa mi siyan, a ɓa boɲan lo ma sannu ma wusuna ma mire
12 Bun bɛnɛ Deeɓenu bo ɓa daraa, a ɓa ɓɛɛ co aro luwa lo pa'ama Herode wá. Ɓa arona ma wan binu a vara mi tun.
13 Ɓa bezuunna fɛnnu bɛnɛ, lo Ɲuso anze zeniya mite ma Zuzɛfu daraa, a baraa haan lo: «Huwo see lo hanyirezo ma mii naa, a mi luwi vɛ li Misira tun, ɛsi bin tuwifuwa o yi bana ɲa tannu, bari lo pa'ama Herode mi waa piri'a lo hanyirezo aa mii ɓuwe.»
14 Zuzɛfu huwa so lo hanyirezo ma mii naa tinaa a ɓa luɓo va li Misira tun.
15 Lo asiyo bin tuwifuwa Herode huruu. Bun wo yawe a li Deeɓenu ɲucan wara nɛ yɛ ɲuti: «Un voo un yaro leena li Misira tuūn.»
16 Biyowo lo pa'ama Herode maa a ɓa bezunna e'aa mi, lo siin lo tuwi firi. A bun wa lo tuwo ni a ɓa vɛ ɓuwe ɓa hanyira nɛ wure yu zeremaɲu a lii ma tuūn Bɛtilehɛmu loo ma ho do'uwa luwee. Lo yatiyo bun a heya ma li mumɛ minu wa'ati nɛ ɓa bezunna we zenina lo.
17 Ma bun biyo li Deeɓenu ɲucan Zeremi we baraa ɲutuu:
18 «Ɓa ni ɲa wire tɛnu, ma wiya ma mayoyo Rama loo. Rasɛli mi waa wɛ mi za nuhumu. Lo ɓɛɛ ɛnna mu se a nuu de mi siin bari ɓa ɓɛɛ hini mana bin!»
19 Herode humu bɛnɛ, lo Ɲuso anze zeniya mite ma Zuzɛfu daraa li Misira tuūn,
20 a lo baraa haan lo: «Huwo see lo hanyirezo ma mii naa a mii aro vɛ ɓa Isira'ɛli nii tun, bari ba nɛ ya mi lo hanyirezo mu'ɛnnu aa lee huruu.»
21 Zuzɛfu huwa so lo hanyirezo ma mii naa a ɓa arona mana ɓa Isira'ɛli ni tun.
22 Biyowo lo ɲa a a Arikilahusi zoo mii miyan Herode ciyoo a a li Zude tun pa'ama, bun zaanniya Zuzɛfu a lo va li Zude tun. Deeɓenu bo lo daraa, a bun wa lo u Galile tun,
23 a i asi ló'ere nɛ yenu Nazarɛtii. Bun wo ma bun yawe a biyo ɓa Deeɓenu ɲucanna waraa ɲuti: «Ɓa wee ve lo ma Nazarɛtinuu.»
31 Dín wa'ati so wo a lo Batizero Zan le mi li Zude hɛnletuūn aa buwee ho tansinnu han ɓa ni, a lo tɛ lo:
2 «Mi loɓi mi be'uwe na a mi para biyo, bari ho wáá pa'amayamu suraa.»
3 Zan a lɛ li Deeɓenu ɲucan Ezayi we wura be. Ho we lo: «Huwɛ yɛ a lɛ nɛ buweri li hɛnletuūn tannu: Mi we'a lo Ɲuso wan, mi tereni lo wɛnza »
4 A ɲumu'un vara baforo ɛnna Zan wa, a lo wee cɛ mi hiya ma sunnu hɛcɛɛnɛ. A hun'uwa ma so'aan soo wo lo dirobe.
5 Yerusalɛmusiyo, li Zude tunsiyo wure ma ho Zurudɛn baa do'uwa luwesiyo wure ya wee le vɛ lo se.
6 Ɓa ya wee ziin mi be'uwee a lo batize ɓa ho Zurudɛn baa.
7 Biyowo lo maa a ma cururu mana a aa batiziya lo se, lo baraa haan ɓa: «Dihuwa nɛ! A wii bo mi ziya ma biyo mi da luwi vira li sinlee nɛ buba mu waa?
8 Mi baaba a mi biru zeni lo mi loɓiyo ma suwaɓɛ.
9 Mi ɓɛɛ co ɛsi bun wa lo: “Waa maa a Abarahamu,” bari un bara mu han mi lo Deeɓenu daa lee za hanbe bubuwo nɛ yɛɛ aa han Abarahamu.»
10 Li duwe ɲuɓo winu habo han vɛwa ciyan wa vo. Ma bun, vɛwe wo vɛwe nɛ ɓɛɛ hɛ biru tete, dín uwan cunde ho daan.
11 Mɛ aa batize mi ma ɲuu yawe a mi loɓi mi be'uwe na. Mu yi a hó nɛ ɓuwee mɛ bɛnɛ, hó pa'a mi po mɛ sansan. Un ɓɛɛ yuwa yu a ɓuwɛ lo na'an lo ziyaā . Lobe aa batize mi ma li Ha'iri-Senu ma dan.
12 Lo aarinɛ mi lo nuu. Lo aari mi sun'uwe li huwɛɛ, lo zo o mi mi nanuu, a lo ci dan nɛ ɓɛɛ hi woo a zɛɛra mu sun'uwe.
13 Bun wo Yesu lo li Galile tuūn a mana Zan se ho Zurudɛn baa wa yawe a ho batize lo.
14 Zan ɓɛɛ ya we ta, a lo baraa haan Yesu: «A uwe ya tawɛ a batize mɛ, a uwe banna mana mɛ se han!»
15 Yesu caan lo lo: «Tɛ a mu we ma bun wɛɛrɛ. Bari a ma bun sin waa tiira bun nɛ terena mu ɲu.» A Zan ta a batize lo.
16 Biyowo Yesu batiziya vo, lo lo mu ɲuu a le zan. Ho ciyo soo ho wáá hɛɛna, a lo maa li Deeɓenu Ha'iri liinu a obara ma'u fɛ'o a lii cu lo wa.
17 A tannu ɲa ɲisaan ho wáá a lo: «Lɛ a un Zosaannu, nɛ be sin na ma tete.»
41 Bun wá li Ha'iri du Yesu wáá varaa li hɛnletuūn, a Sitani yi lo tanni.
2 Yesu zoo sun wozoma ɓuwiyaɲu ma tinale ɓuwiyaɲu, bun wo so hinnu huwa buwe lo.
3 Lo tanniroo tutuwo mana lo se, a baraa haan lo: «O yi a Deeɓenu Zo dede, a o bara hanbe bubuwo nɛ yɛ yerema we buru.»
4 A Yesu caan lo: «Mu tuwa lo buru midee ɓɛɛ vari lo nucoro, a wara wo wara nɛ le Deeɓenu ɲuu, lo varila mite.»
5 Li Sitani va lo zoora ho ló-senuu, a lo yoo bo lo si li Deeɓenu ɓuwanirozun ɲusiīn,
6 a lo baraa haan lo: «O yi a li Deeɓenu Zo dede, cun ote de, bari mu tuwa lo li aa nɛ tannu mi anzera na o bena, a ɓa can o mi nulee, yawe a o ziyo ɓɛɛ co hɛ bibiyo woo na.»
7 A Yesu baraa haan li: «Mu muso tuwa, lo o ɓɛɛ tanni lo Ɲuso o Deeɓenu.»
8 Sitani ɲa tintiyan va lo yoora doɓoɲu nɛ hin ma tete wá, a lo zeniya ho dimiɲa pa'amayamuna wure ma mi ɓuwaɓuwamu ma lo.
9 Li baraa haan Yesu: «Un nɛ mu bera nɛ yɛ wure aa, a o yi tɛ a ɓuusi han ni a ɓuwani ni.»
10 A Yesu baraa haan li: «Le bin un se, Sitani, bari mu tuwa: “O ɓuwani li Nawasi mìì Deeɓenu, a a libe midee o sɛ han.”»
11 Bun wo so Sitani do Yesu si, anzera lo liyo lo se, a lii ɲiyanna lo ma'o.
12 Biyowo Yesu ɲa Zan denu li asoō be, lo fɛnna va Galile tun.
13 Lo lo Nazarɛti loo a vɛɛ asiyo Kapɛrinahumu loo. Hó lo so we ɛnna ho Galile mu ɲuɓo na Zabulo ma Nɛfitali ni tuūn.
14 Lo wo bun yawe a li Deeɓenu ɲucan Ezayi wara nɛ yɛ ɲuti:
15 «Zabulo ni tun, Nɛfitali ni tun, Ho wan nɛ bo mu zenuɲuu ɲuɓo na, Li tun nɛ mi ho Zurudɛn baa wolele, ma han sira biyan tun Galile.
16 Ɓa zanma nɛ asi han tiɓiyoo da maa ómū benu. Bá nɛ ya mi li humu tiɓiyoo, ómū ɲinni'aa ɓa wá.»
17 A see bun ɲu wa, Yesu ɓuwa mi hiya aa buwee han Deeɓenu wara aa han ɓa ni, a lo tɛ lo: «Mi loɓi mi be'uwe na bari ho wáá pa'amayamu suraa.»
18 Yesu we bo ho Galile mu ɲuɓo na, lo da maa in ma fɛ: Simu nɛ ɓa voo ma Piyɛre ma mii fɛ Andere, a ɓa mi waa cun mi yuwana o mu ɲuu, bari ɓa wo cizuura.
19 Yesu baraa haan ɓa: «Mi be mɛ na, a un aa we mi ma nizuura.»
20 Hó ciyo soo, ɓa winu do mi yuwana si a ɓa bo laa.
21 Lo tintiyan va ma waa beza a lo ɲa maa erenasiyo niɲu: Zebede yaro Zake, ma mii ereso Zan. Bá ma mii miyan Zebede we ɛnna muwee aa luwo mi yuwana.
22 Yesu voo ɓa, a ho ciyo soo ɓa do li muwe ma mii miyan si, a ɓa i bo laa.
23 Yesu hɛ'aa li Galile tun wuree a araniya ɓa ni ɓa Isira'ɛli ni Deeɓenu faralozuwiīn, a buwiya li bɛnu tansinnu, a wiya vanle si wo si ma ɲuyaare wo ɲuyaare ɓa zanma siīn.
24 Lo yenu lo a fo li Siri tun wure, a ɓa susaa ɓa vanvanna ma ɓa ɲuyaara ma han ha'ire'uwesiyo, ba nɛ dadahiyo mina ma ɓa loore a mana lo se a lo wiya ɓa wure.
25 Zanma benu we bo Yesu hiya na. Tuwan lo li Galile tuūn, tuwan lo li tun nɛ ɓa ve ma han luwe beɓuwɛ, tuwa lo Yerusalɛmu loo, li Zude tuūn, ma li tun nɛ mi ho Zurudɛn ba bɛnɛ.
51 Biyowo Yesu maa ɓa zanma benu, lo yuwa ho doɓoɲu wa a yoo asi a lo buwara tutuwo mana lo se.
2 Lo we do mi ɲu si aa arani ɓa ma biyo yɛ:
3 Bá nɛ zun lo mi ha'iri banbanna damuwan, bari ho wáá pa'amayamu a bá taa.
4 Bá nɛ mi wa wɛ damuwan, bari Deeɓenu aa de ɓa siyan.
5 Bá nɛ wawi mu damuwan, bari li tun aa we ɓa taa.
6 Bá nɛ ho tereyamu hinnu ma hinhiyan mi na damuwan, bari ɓa aa si.
7 Bá nɛ zun ɓa ni tii damuwan, bari Deeɓenu aa ma'ari bá na.
8 Bá nɛ siyan cuu mu damuwan, bari ɓa aa mi Deeɓenu.
9 Bá nɛ hɛra wenu be sin na damuwan, bari ɓa aa ve ma Deeɓenu za.
10 Bá nɛ ɓa ɲi'ori ho tereyamu bena damuwan, bari ho wáá pa'amayamu a ɓa taa.
11 Mi a ni nɛ damuwan, a ɓa yi tuwo mi, a ɲi'ori mi, a ɓa haa saɓiya si wo si mi ɲuna mɛ bena.
12 Mi zanwinni'a, a mi siyan wɛ, bari mi cunnu aa we ɓuwa ho waa. A bun sin ɓa ɲimuwinna li Deeɓenu ɲucanna nɛ ɛnna mibe waa.
13 A mibe a ho dimiɲa zenu. A mu zenu uwan'uwanɲan yi fufuu tan, mu yoyoo bana le ma we? Mu ɓɛɛ hini ɲiyan diyowoo fuwa a mu lee osi a ɓa ni yoo'a.
14 A mibe a ho dimiɲa ómū. Ló nɛ too doɓoɲu wá ɓɛɛ sɛ yi.
15 Nuu woo ɓɛɛ siri fitɛnɛ a ɓuu'a oonɛ diyo; a li ɓuwa ma mi fɛnnu feni nɛ li dɛ ómū han ɓa ni wure nɛ mi li zuūn.
16 A ma bun sin mibe ómū tawɛ a dɛra yeeyee ɓa nucoza yira se, yawe a ɓa mi mi wema tetiya; a ɓa ɓuwani mii Maa nɛ mi ho wáá.
17 Mi ɓɛɛ co pɛ obara lo un mana a yaa Moyize tuwa ma li Deeɓenu ɲucanna aranirobe. Un ɓɛɛ mana ma yaamɛ; a un mana a tii ho tuwa wara ɲu.
18 Ma tiyan, un bara mu han mi: «Ho waa ma li tun yi mɛn ma be nɛ muu, to de'ere woo ɓɛɛ le ho tuwa wara ɲuna, wurasin wɛnsɛn de'ere woo ɓɛɛ le mu toorobee fuwa un yi arona mana.
19 A bun na nuu wo nuu nɛ yi yaa ho tuwa diyo ɓuwizo de'ere, wurasin lo yi arani ɓa ni a bá we mu sin, to ho naso aa we ɓa ni wure niɓuwizo ho wáá pa'amayamuū. A nuu nɛ yi fi ho tuwa na, wurasin lo arani ɓa ni a ɓa vɛsi ma ho, to hó naso aa we nibenu ho wáá pa'amayamuū.
20 A bun na un bara mu han mi, lo mibe tereyamu yi ɓɛɛ suwanni ɓa tuwa aranina ma ɓa Fariziyɛnna taa, to mi ɓɛɛ mi zo ho wáá pa'amayamuū.»
21 Mi ɲa mu, lo mu we baraa haan ɓa nidan: “Ɓɛɛ co ɓuwe nuu. Nuu nɛ yi ɓo nuu, to ho naso vɛra lo irilo waa.”
22 Mɛ bara mu han mi, lo nuu wo nuu nɛ yi leena mi siin mii ereso na, to ho naso tawɛ a vɛra lo irilo waa. Nuu nɛ yi tuwora mii ereso lo lo a nuco'ure, to a mu Deeɓenu be irila aa iri ho naso. A nuu nɛ yi bara han mii ereso lo lo a ero, to mu yu a ho naso cun de ho iriɓi daan.
23 A bun na o yi vɛra o sanmube li sara'awele, a o yi liya lo mi ereso ha aa ma be deeso,
24 a o dɛri de o sanmube si li sara'awele wa bin, a o vɛ mii ereso wá a mi woro wɛ na ve, bun bɛnɛ a o ma aro ɓuwee a a lee o sanmube sara'a.
25 Baba a o fee nɛ a o ma o ze'uso fuwo ve ho wan wa, a mi ɓɛɛ in zoo irii, yawe a lo ɓɛɛ yi o de lo irilo nuu, a ho ca yira o nɛ li aso dɛrana a ɓa de li asoō.
26 Ma tiyan, un bara mu han o, lo o ɓɛɛ le bin fuwa o e yi sara vo dɛndɛn.
27 Mi ɲa lo mu we baraa: «Ɓɛɛ co we dara'oroyamu».
28 Un bara mu han mi, lo nuu wo nuu nɛ yi diya nuu han na a lo yira lo laa, to ho naso dɛri wo dara'oroyamu ma ho hannuu so mi siin vo.
29 O nudoro yire yi de o be'uwee, a o co'uwɛ li le cun desi senale, bari mu suwani a o suraa ɲu'ere yaa, a po a o zo daan nɛ ɓɛɛ hi woo ma o suraa wure a han ɲutuu.
30 O nudoro nuu yi nɛ a o te be'uwee, a o uwan li cun desi, bari mu suwani a o suraa ɲu'ere yaa, a po a o zo daan nɛ ɓɛɛ hi woo ma o suraa wure a han ɲutuu.
31 Mu ɲa we bara lo nuu nɛ yi de mi han si, a lo nɛ yamu cara'arovanlo laa.
32 Uwa, mɛ bara han mi, lo nuu wo nuu nɛ do mi han si a mu saɓaɓu ɓɛɛ a dara'oroyamu, to hó naso de mi han ara'omuū. A nuu nɛ yi muwan han nɛ dosi, to hó naso ɲa zo dara'oroyamu.
33 Mi ɲa we ɲa mu lo mu we baraa haan ɓa nidan: “Ɓɛɛ co yaa o ɲulɛma nɛ o wo. O yi do o ɲu ma be nɛ a haan li Nawasi a o tii mu ɲuu.”
34 Mɛ unte aa bara han mi, lo mi ɓɛɛ co baa woo. Mi ɓɛɛ co baa ho waa na, bari a bin a Deeɓenu bɛ-a'onu,
35 wurasin li tun na bari a bin a Deeɓenu ziya besile, wurasin a baa Yerusalɛmu lo na bari a ho a lo pa'ama benu lo.
36 Ɓɛɛ co baa o ɲu'o na, bari o ɓɛɛ foori wurasin aa biiri o ɲufuwenu de'ere yi.
37 A mi oo we oo, a mi hee we hee, be yi bo bun wa, to a lo se bun lo.
38 Mi ɲa mu lo mu we baraa: “Yire sāārala yire, ɲinbiru sāārala ɲinbiru.”
39 A mɛ, un bara han mi, lo mi ɓɛɛ co sin lo nucosumɛ. Nuu yi caara o nudoro saɓuwa yerema ho huwɛ a a dɛ laa.
40 Nuu yi miniya a wanni ma o a fe o bafozo, tere nɛ o bafobenu laa.
41 Ho pa'a toosɛ ni'ere yi waziɓi o a o see sero a wera nu'o'onu cuwa sereɲu (2 000), a o we nu'o'onu cuwa serena (4 000).
42 Ɓɛɛ co suun nuu nɛ yi fara be aa. Nuu yi lo o e mi ma be a o ɓɛɛ co pin laa.
43 Mi ɲa mu lo mu we baraa: “Wāā o niban, a o ɲii o ze'uso.”
44 Mu yi a mɛ, un bara han mi, lo mi waa mi ze'usiyo, mi duɓa han bá nɛ da'a mi a mi fara han bá nɛ tuwarali mi a ɲi'orili mi,
45 ma bun to mi zeni a mi a waa Maa nɛ mi ho waa za. Li wee nɛ a li wosonu le han ɓa nuco'uwe ma ɓa nitetiya. A li wee nɛ a wuro sin han ɓa niterena ma ba nɛ ɓɛɛ terena mu.
46 Mu yi a ba nɛ wa mi midee mi wa, a webe bun ɲiyan han mi? Dɛɛ, ɓa wusurufera ɲa wee we bun sin.
47 Mu yi a mii erenasiyo midee mi tɛɛ na, bun a bebenu mi yu we le? Hare ɓa nibiyan wee we bun lo!
48 Mi nɛ a mi ɲuti a obara biyo sin mii Maa nɛ mi ho waa ɲutura.
61 Mi fe soɓii, a mi ɓɛɛ co zeni mite ma mi tetemu nɛ mi see lee bɛɛsi ɓa nucoza yira se, a ɓa heenina mi be. Mi yi we mu ma bun, to mi ɓɛɛ yi cunnu wo mii Maa nɛ mi ho waa se.
2 O yi we sanmu, ɓɛɛ co lee hɛɛ buwe mu a obara biyo sin ɓa nisin'eciyan wee wera mu ɓa Zuwifera faralozuwiīn ma han ɓofuwee. Ɓa we bun yawe a ɓa ni de ɓa wa. Ma tiyan, un bara mu han mi, lo ɓa winnu yu mi cunnu vo.
3 O yi we sanmu, ɓɛɛ co nɛ a o numa nu zuun biyo o nudoro nu we.
4 We mu ma sɛsɛmu, to mii Maa nɛ yira mi mu sɛsɛbe aa nɛ ho cunnu so aa.
5 Mi yi fara, a mi ɓɛɛ co ziin a obara ɓa nisin'eciyan. Ɓa wa a huwo ziin a farala ɓa Isira'ɛli ni Deeɓenu faralozuwiīn, ma han pɛpɛrɛɛ̄, yawe a ɓa ni mi ɓa. Ma tiyan, un bara mu han mi, ɓa dɛri yu mi cunnu vo.
6 O yi fara, zo o zuun. Ɲin o zun'aan, a o fara mii Maa nɛ mi dín sɛsɛ'ɛnle so na, a to mii Maa nɛ yira wee mi mu sɛsɛbe, aa nɛ ho cunnu so aa.
7 Biyowo mi yi fara, mi ɓɛɛ co ninni wara toɓoo nɛ ɲu mana na a obara ɓa lanapinna. Ɓa ce'o lo a han wara niininu aa nɛ a Deeɓenu can ɓa faralo.
8 Mi ɓɛɛ co lewɛ ma ɓa, bari mii Maa zun biyo mi miniya na, hare a mi ɓɛɛ in faraa mu la.
9 Dɛ biyo mibe tawɛ a wee farala nɛ: “Waa Maa nɛ mi ho waa, a o yenu de wá,
10 a o pa'amayamu ɓuwee, a o sa'o we li tuūn a obara ho waa,
11 zɛrɛ, han wa ma wa wo ma wo dirobe,
12 we saɓere han wa wa be'uwe nɛ wo bena, a obara biyo sin wabe ɲa wee we saɓere aa hanna bá nɛ ba'aa waa.
13 Ɓɛɛ co nɛ a wa te tannilobee, fe wa lo Híyó na, [bari li bɛnu ma ho pa'a ma ho see a uwe taa wo ma wo tuwite.] Amina.”
14 Mi yi we saɓere han ɓa nucoza, ɓa ōómū nɛ ɓa wo ma mi bena, to mii Maa nɛ mi ho waa muso we saɓere han mi.
15 A mi yi pan a we saɓere han ɓa nucoza, to mii Maa muso ɓɛɛ we saɓere han mi.
16 Mi yi zo suun, a mi ɓɛɛ co unmunni mi wɛɛ, a obara biyo sin ɓa nisin'eciyan wee mamina mi wɛɛ aa zenina ma ɓa ni lo mi mi suun. Ma tiyan, un bara mu han mi, lo ɓa winu yu mi cunnu vo.
17 O yi zo suun, a o buwa ɲi nɛ pinpiyan sin o ɲu'o na, a sɛɛ o waa,
18 a nuu woo ɓɛɛ co zuun a o mi suun, fuwa lo Maa midee nɛ mi ho sɛsɛ'ɛnle. Ma bun to mii Maa nɛ yira mi mu sɛsɛbe wure na aa nɛ ho cunu so aa.
19 Mi ɓɛɛ co uwiri nafoni fɛ li tun wa he. Sooɓuwa ma sinnu cɛ han nafoni so, ɓa aanna bá coco mi zuwin a zoo ɲu han.
20 Mi uwiri mi nafoni fɛ ho waa, he ɓa soɓuwa ma ho sinnu ɓɛɛ cɛ han woo, he ɓa aanna ɓɛɛ coco han zuwin a zoo ɲu be.
21 Bari o naforo yi mi feni nɛ, to a bin o siin ɲa mi.
22 A han yira a han suraa fitɛnɛ. Han yira yi se to o suraa wure mi ómūū.
23 A o yira yi ɓɛɛ se, to o suraa wure mi tiɓiyoo, a mu yi wo a ho omu nɛ ya mi oo yi bana a tiɓiyo, to o tiɓiru ɓuwa tuwi anniya.
24 Nuu woo ɓɛɛ da sɛ han ɲunasiyo niɲu. Lo yi ɓɛɛ ɲiina lo ni'ere a lo wa lo lɛ á, to lo cɛɛ mite ni'ere na, a lo de zuwa lɛ á na. Mu ɓɛɛ we yi a mi paari sɛ han Deeɓenu ma ho naforo.
25 A bun na un bara mu han mi: “Mi ɓɛɛ co yaa mi ha'ire mi mu'ɛnle bena, a haan biyo mi di wurasin mi ɲu ɲinwa; mi ɓɛɛ co yaa mi ha'ire mi suraa bena, a haan pɛɛru. Mi mu'ɛnle ɓɛɛ suwani dirobe, a mi suraa ɓɛɛ suwani canma le?
26 Mi dɛɛ ho waa ɲuɓuweza, ɓa ɓɛɛ zin, ɓa ɓɛɛ cii, ɓa ɓɛɛ fɛ diyowo mi nɛɛ̄n, hare ma bun mii Maa nɛ mi ho waa wee vari ɓa. Mibe ɓɛɛ suwani bá tuwi anniya le?
27 A wi mi mibe siīn, ma mi yidema taan, daa be nu'o'onu cuwe mi sii wá?
28 A webena mi yaa mi ha'ire han canma bena? Mi dɛɛ biyo han muwɛnsɛn ɲii wee danna. Mu ɓɛɛ sɛ toonu, mu ɲa ɓɛɛ wɛnnɛni;
29 hare ma bun, un bara mu han mi lo Salomuwan ma mi ɓuwaɓuwamu wure ɓɛɛ we zan se yu mu de'ere na.
30 Deeɓenu yi wee ziinni han muwɛnsɛn ɲii nɛ mi zɛrɛ ma bun sin, a hiro to mu o daan, a webena li ɓɛɛ ziinni mibe aa poo bun, ni nɛ lana zu?
31 A bun na mi ɓɛɛ co yaa mi ha'ire a bara: «A webe wa di? A webe wa ɲu? A webe wa zin?»
32 Bun bera so a ɓa lanapinna wee piri'a bun. Mibe Maa nɛ mi ho waa zun lo mibe miniya bun bera so na.
33 Mi fi Deeɓenu pa'amayamu ma li tereyamu ve, a biyo a wure nɛ miyan aa wera mi uwanna.
34 A bun na mi ɓɛɛ co yaa mi ha'ire ho hiro bena, bari ho hiro aa ziin ma mi yɛrɛ be. Wo ma wo ma mi un'o.
71 Mi ɓɛɛ co iri nuu, a ɓa ca irila mi,
2 bari a ho iri nɛ sin mi yi irila, a ho ɓa irila mi. A li maazinrosinu nɛ sin mi mazinna a dín mazinna mi.
3 A webena o mi ɲɛmɛnu mìì ereso yireē, a o ɓɛɛ pɛ li zuwe nɛ mi uwe yireē be?
4 Wurasin, a ma mu yɛ o da barala han mii ereso: «Nɛ a un lee li ɲɛmɛnu nɛ mi o yireē», a zuwe ɛnnɛ ɲa mi uwe taa?
5 Nucofiya'uu, maa lee li zuwe nɛ mi uwe yireē ve te, bun bɛnɛ to o maa mi biyo o leera li ɲɛmɛnu mii ereso yireē. .
6 Mi ɓɛɛ co nɛ biyo Deeɓenu te ɓa boore na, mi yi co o mi loluwa si ɓa siya waa, farasi a ɓa yo'a han a yerema i wɛ'a mi.
7 Mi fara to ɓa han mi, mi piri'a to mi yi, mi ɓuwaɓuwa, a to ɓa hɛɛ han mi.
8 Bari nuu wo nuu nɛ yi fara to ɓa han hó, a nuu nɛ yi piri'a to hó wee yi, a ɓa hɛɛ han nuu nɛ yi ɓuwaɓuwa.
9 A wi naso mibe siīn aa tɛ a nɛ bibiyo mi zo na, a hó yi faraa buru laa?
10 Wurasin lo yi fara cizo laa, lo ii zin tunyuwo lo nuu lo cizo ciyoo, hó a wii?
11 Mibe nɛ a nucosuma yi zun betetiya nɛ mi za na, a webena mii Maa nɛ mi ho waa ɓɛɛ nɛ betetiya bá nɛ fara mu laa na?
12 Biyo wure mi miniya a ɓa nucoza we han mi, mibe muso we bun han ɓa, bari a bun a ho tuwa ma li Deeɓenu ɲucanna wara.
13 Mi zo ma ho zun'an nɛ suwɛrɛɛ mu, bari ho zun'an nɛ hasaa mu, ho a ho wan nɛ porolo mu, a nɛ tununi ɓa ni, a bá nɛ zo ma hó a niciyo.
14 A ho zun'anzo ɓuwizo, a ho wan nɛ suwɛrɛɛ mu. A ho vɛra ɓa ni ho sii ɛnle. Bá nɛ be ho ɓɛɛ boni.
15 Mi urasi mite li Deeɓenu ɲucanna uwe na. Ɓa we mite a obara para aa ɓuwera mi se, a ɓa siyaan, ɓa a cɛ'unwanna.
16 Mi zuun ɓa ma mi biyo. Nuu wee haa ɲinnu hinɓuwi wa le, wurasin nuu wee faa co'onu tooɓo wa le?
17 Vɛwe tete pɛɛ wee hɛ bitetiya, a vɛwe'oo pɛɛ wee hɛ bi'uwe.
18 Vɛwe tete ɓɛɛ hɛ bi'uwe yi, a vɛwe'oo ɲa ɓɛɛ hɛ bitetiya yi.
19 Vɛwe wo vɛwe nɛ yi ɓɛɛ hɛ bitetiya aa faan de ho daan.
20 A ɓa biyo mi zuunna ɓa.
21 Bá nɛ wure tɛ lo Ɲuso, Ɲuso, ɓɛɛ a bá wure zo ho wáá pa'amayamu. A bá nɛ yi we waa Maa nɛ mi ho waa sa'o, a bá a bɛ zo mu.
22 Nicururu aa bara han ni dín wozomɛ soo: «Ɲuso, Ɲuso, wa ɓɛɛ caan Deeɓenu ɲu o yenu na le? Wa ɓɛɛ ɲa han ha'ire uwe ma o yenu le? A ɓɛɛ a ma uwe yenu wa wora mu aɓa'obera cururu le?»
23 Bun wo so un woro han ɓa papara'a: «Un ɓɛɛ zuunna mi diya, mi suwa vɛ un ɲu na, ōómūwera.»
24 A bun na nuu nɛ yi ɲa han wara nɛ un waraa yɛ, a lo vɛsi ma han, lowɛ ma banuu ha'iriso nɛ too mi zun ɓoo wa.
25 Ho wuro san, mu ɲuna mana, pinpiyan ho uwiyo li wa. Li zun ɓɛɛ to woo bari li hiya fasi ɓoo wa.
26 A nuu nɛ yi ɓɛɛ ɲi han wara nɛ un woro, a lo ɓɛɛ mi fi han, hó naso lewɛ ma banuu nɛ ha'iri mana, nɛ too mi zun hɛnle wa.
27 Ho wuro san, mu ɲuna mana, pinpiyan ho uwiyo li wa. Li zun so to, a li yara wurewure.
28 Biyowo Yesu wura vo, a ɓa zanma hanmana, bari lo aranirobe
29 pa'a ɛnna, a mu ɓɛɛ ziinna a obara ɓa tuwa aranina taa be sin.
81 Biyowo Yesu liyo ho doɓoɲu wa, zanma benu we aa bo la.
2 Nuu nɛ ɓuwevannu ɛnna na vɛɛ mana a aa cusiyo Yesu waa, a yuwa lo lo: «Naso, o yi ta o cii ni yi.»
3 Yesu da mi nu a duunna la, a baraa haan lo: «Un ta biyo, ci.» Hó ciyo soo lo ɓuwevannu do lo si a lo cuu.
4 Bun wo so Yesu baraa haan lo: «Fi o te na, a o ɓɛɛ woro mu han nuu woo. Fɛn vɛɛ zeni ote ma lo sara'awe, a li sara'a nɛ Moyize paa ɓa ni ciinu bena a o lee dín yawe a bun we sɛrɛyamu ɓa se, lo o waa.»
5 Biyowo Yesu aa zo Kapɛrinahumu, hinfira uwi ɲuso ni'ere mana lo se, a yuwa lo ma biyo yɛ:
6 «Ɲuso, un tosɛ vɛ dumasi un zuun. Lo a uru'a, a lo mi waa sɛ hare ma tete.»
7 A Yesu baraa haan lo: «Un vɛ bin, a un vɛɛ wɛɛ lo.»
8 Ɓa hinfira uwi ɲuso caan Yesu: «Ɲuso, mɛ ɓɛɛ yuwa yu a o zo un zuun. Wuro dɛmu de'ere, to un toosɛ aa wɛ,
9 bari mɛ ɲunasiyo mi. Hinfira ɲa mi mɛ unte nu wa. Un yi lo lo ni'ere vɛ he sin yɛ, to ho vɛ bin, a un ɲa yi lo lo lɛ'a ɓuwee, to ho buba. A un yi lo un tosɛ, we biyo sin yɛ, to ho we bun.
10 Biyowo Yesu ɲa han wara so, lo hanmana. Lo baraa haan ba nɛ buwa lo: «Ma tiyan, un bara mu han mi, un ɓɛɛ in maa lana nɛ ɓuwa ma biyo sin, hare ɓa Isira'ɛli ni se.»
11 Un bara mu han mi, lo nicururu le li wolele ma li wotele a a ɛsi aa di ma Abarahamu ma Isaka ma Zakobe ho wáá pa'amayamuū.
12 A ho wáá pa'amayamu za aa cun desi han tiɓiyoo ho iin, bini nɛ wiya ma ɲinbiyo cɛnu aa ɛn.
13 Bun wa Yesu baraa haan ɓa hinfira uwi ɲuso: «Fɛn, a mu we han o a heya ma o lana.» A dín wa'ati soo lo toosɛ waa.
14 Bun wo so Yesu anniya va Piyɛre zuun. Lo zo yu a wɛwiya mi Piyɛre ɓa hiyo hannuu na, a hó dumasi.
15 Lo duunna lo nu na, a ho wɛwiya lo, a ho huwa sa be haan ɓa.
16 Li tun hinrowo, ɓa va nicururu nɛ ha'ire'uwe ya mii a mana lo se. Lo ɲa han ha'ire'uwe ma mi ɲutannu, a lo wiya ɓa vanvanna wure.
17 Yesu wo bun yawe a li Deeɓenu ɲucan Ezayi wara nɛ yɛ ɲuti: «Lo so wa ɲuyaare, a lo zan ma wa vanle be.»
18 Biyowo Yesu maa a ɓa ni aa tuu miyan, lo lo ɓa nɛ a mi le ho baa bɛnɛ.
19 Ɓa Zuwifera tuwa araniro ni'ere tutuwo mana Yesu se a baraa haan lo: «Ɲuso, un buwa o vɛra feni wo feni nɛ o yi vɛ.»
20 A Yesu caan lo: «Ɓa hanboore ɛnna mi, ho waa ɲuɓuweza sɛn'uwan mi, a lo Nucoro Zo ɓɛɛ yu feni woo nɛ de mi ɲu.»
21 Banuu ni'ere lo ɓa buwara siīn a baraa haan lo: «Ɲuso, nɛ a un vɛɛ huun waa maa ve.»
22 A Yesu baraa haan lo: «Be mɛ na a o de ɓa nuhuwora si a bá huun wɛ.»
23 Yesu zoo li muwee, a lo ma mi buwara bo wɛ na.
24 Pinpinbenu huwa uwi ho mu wa, a mu ɲu yaboorobe we mi waa zo li muwee, fuwa li dɛɛri yuwa na ma mu ɲuu. Mu wo a Yesu to dunma.
25 Ɓa buwara tutuwo mana lo se aa sinniya lo a ɓa baraa haan lo: «Ɲuso, ɲiyan wa, a wa tuni yɛ!»
26 Bun wo so lo baraa haan ɓa: «Nucoza nɛ lana zu; a webena mi zanna?» A bun wa lo huwa, a lo za ho pinpiyan ma ho mu ɲuu wa, a mu zan a wotɛɛ.
27 Ɓa zaanna hare ma tete, a ɓa baraa haan wɛ: «Lɛ yɛ a wi a ho pinpiyan ma mu ɲuu we tuwi fi wara na?»
28 Biyowo Yesu le ciyo ho mu bɛnɛ, ɓa Gadarasiyo tuūn, bara niɲu nɛ ha'iri'oo mii lo ɓa nihuunle aa san lo waa. Ɓa wo ɲii hare ma tete, a nuu woo ɓɛɛ we hɛ mi siin a le ma bin.
29 Ɓa buweriyo: «A webe mi wa ma uwe nɛ a li Deeɓenu Zo pafeni? A o mana a aa de ɓuwɛɓuwɛduwe wa a li wo ɓɛɛ in yu le?»
30 Mu taraa a siya nɛ boni mi waa di bin a ɛɛna ɓaa.
31 Han ha'ire'uwe yuwa Yesu, a han lo: «O yi ɲa wa, a o de wa wan si a wa vɛɛ zo ɓabe siya nɛ yɛ.»
32 A Yesu baraa haan ɓa: «Mi fɛn.» Han ha'ire'uwe lo ɓa bara niɲu a vɛɛ zo ɓa siyaa, a ba hara ho doɓoɲu wa a ciciyo lii zoo ho muun, a ɓa wure huruu.
33 Ɓa siya-didira zaanna, a ɓa huwa luɓo zo ho loo, a zoo waraa han unpa so ma biyowo ɓa bara niɲu nɛ li ha'iri'oo ɛnna na a haan ho losiyo.
34 A bun wa ho losiyo lo a le san Yesu waa. Ɓa mile ma lo, a ɓa yuwa lo a lo han mi ma mi tun.
91 Yesu zo muwe a bana annasira ho muun, a vara mi lo.
2 Ni susaa uru'a ma mi zanle a mana lo se. Biyowo Yesu maa ɓa nii so lana, lo baraa haan lo uru'a: «Heni o siin, un yaro o be'uwe dosi haan o.»
3 A bun wa ɓa Fariziyɛnna tuwa aranina tuwan wuraa mi siyaan: «Lobe banuu nɛ yɛ mi waa tuwo Deeɓenu.»
4 Yesu Ha'iri zuunna biyo mi ɓa yi, a lo baraa haan ɓa: «A webena mube leerobe nɛ yɛ sin mi mi yi?
5 A bara han lobe uru'a nɛ yɛ lo lo be'uwe dosi haan lo; wurasin a bara lo lo huwo vɛsi, a mu yɛɛ wawi po mu?
6 Un mi mu se a mi zuun lo pa'a mi lo Nucoro Zo se li tun wa a desi ɓa ni be'uwe.» A bun wa lo baraa haan lo uru'a: «Uru'a, huwo see o zanle a o vɛ o zuun.»
7 Lo banuu dɛri huwa va mi zuun.
8 Biyowo ɓa zanma maa bun a ɓa zanna hare ma tete; ɓa ɓuwaniya Deeɓenu biyo li na ho pa'a nɛ yɛ sin ɓa nucoza na.
9 Yesu lo bin a vɛ ma waa, lo anninu wa, lo da maa banuu ni'ere nɛ yenu Macu a ho asi ɓa wusuru fera ɛnle. Lo baraa haan ho: «Huwo be mɛ na.» A Macu huwa buwa lo.
10 Biyowo Yesu asi Macu zuun aa di, wusurufera cururu ma be'uwewera cururu ɲa we asi mu dirobe wa ma lo ma mi buwara.
11 Ɓa Fariziyɛnna ta mi bun, a ɓa baraa haan lo buwara: «A webena mii Naso mi waa di ma ɓa wusurufera ma ɓa be'uwewera?»
12 Wo nɛ Yesu ɲa bun lo baraa haan ɓa: «Bɛɛ a ba nɛ cohe mu ma'o mi tiinso na mu; a ɓa vanvanna.
13 Mi fɛɛn vɛ piri'a mu torobe wara nɛ yɛ ura na: “Ma'azunle be sin na a po sara'ara lenu.” Un ɓɛɛ mana a ve ɓa niterena fuwa a ɓa be'uwewera.»
14 Zan Batisi buwara mana Yesu se a aa diyora lo: «A webena wabe ma ɓa Fariziyɛnna wee zo suun a uwe buwara ɓɛɛ zo suun?»
15 A Yesu caan ɓa: «Lo hanfibaro ɓuwana daa ɛn fitinɛɛ biyowo lo hanfibaro mi ɓa se le? Hee, wa'ati ɓuwee a mu we waziɓi a lo hanfibaro fɛn, a to ɓa maa zo suun bun wo so.
16 Nuu wo ɓɛɛ pupu bafodɛn ma anrodiyo fiinnu. Bun yi wo to li anrodiyo fiinnu aa wɛɛ ho bafodɛn, a bun wɛɛrobe aa we ɓuwaa po mu beyaa.
17 A nuu wo ɓɛɛ o divɛn fiyan sumaniya daan. Bun yi wo to ho divɛnfiyan aa ninni han sumaniya, a to ho divɛnfiyan ma han sumaniya wure be to. A divɛnfiyan ɓa wee o sumaniya fiyaan aa besira han.»
18 Biyowo Yesu we mi waa woro ma ɓa zanma, mi uwi ɲuso ni'ere aa cusi mi na'oɲule wa lo waa a baraa haan lo: «Un hanmizo huru, mu ɓɛɛ iin mɛnna. Buwe aa be o nu lo wa, a lo ɛndɛɛ.»
19 Yesu ma mi buwara huwa bo la.
20 Hannuu ni'ere ɛnna bin nɛ cannu ɛrobe vannu ɛnnana tuwi zerema ɓuwɛɲu. Ho lo mana ɓa zanma siīn ma bɛnɛ, aa dunna Yesu baforo ɲuɓo na.
21 Ho we mi wa bara mi siyaan: “Un yi duunna lo baforo midee soo na, to un wɛ.”
22 Yesu yeremaa i diya maa lo, a lo baraa haan lo: «Un hanmizo, yi sinheɓuwe, o lana isiyo o.» Ho ciyo soo lo hannuu waa.
23 Biyowo Yesu ciyo ɓa Zuwifera ɲuso ni'ere zun, a lo maa ɓa popihuwinna ma ɓa zanma nɛ mi waa taa wuna,
24 Lo baraa haan ɓa ni: «Mi ɓuwee aa le ho iin, lo hanyirezo ɓɛɛ huruu a lo dunma.» A ɓa ni huwa zin lo.
25 Biyowo lo lora ɓa zanma wure ho iin vo, lo zoo li zuūn, a zo fu lo hanzunzo nu na, a ho huwa.
26 Han unpa so fo li tun wure.
27 Yesu lo bin, a biyowo lo mi fɛnnuu maniya niɲu le bo lo hiya na a ɓa buweri: «Davide zo, ma'ari waa.»
28 Biyowo Yesu ciyo li zun nɛ lo vɛ na, ɓa maniya mana lo se a aa wuraa ma lo, a Yesu diyora ɓa: «Mi lara a un da bun we le?» A ɓa maniya lo oo Ɲuso.
29 Bun wo so Yesu bo mi nule ɓa yira wa a lo lo: «A mu we a heya ma mi lana.»
30 A bun wa ɓa yira hɛɛna. A Yesu heniya haan ɓa: «Mi fe soɓi, a nuu wo ɓɛɛ ɲi mu.»
31 Ɓa lelee yɛɛ, a ɓa le to Yesu be wa aa buwiya fo li tun wure.
32 Biyowo ɓa mi fɛnnuu, ɓa vɛɛ mana Yesu se ma banuu nɛ ɓɛɛ woro yi, bari ha'iri'oo ɛnna loo.
33 Li ha'iri ɲa lena loo, a lo bobo wura. Ɓa zanma hamana a ɓa tɛ lo: «Biyo sin yɛ ɲu'an ɓɛɛ in wo ɓa Isira'ɛli siīn a wa maa diyaa.»
34 Ɓa Fariziyɛnna bá lo: «A han ha'ire'uwe ɲuso pa'aa Yesu mi waa ɲanna han ha'ire'uwe.»
35 Yesu hɛ'aa han luwe beriya ma han luweza ɓuwiza wuree a araniya ɓa ni ɓa Zuwifera Deeɓenu faralozuwiīn, a buwiya li bɛnu tansinnu, a wiya vanle sii wo sii ma ɲuyaare wo ɲuyaare.
36 Biyowo Yesu maa ɓa zanma, ɓa ma'ari fu laa, bari mu wo a ɓa saa, a sinheɓuwe wure vo, a obara para nɛ didiro mana na.
37 A bun wa lo baraa haan mi buwara: «Mu ciirobe ɓuwaa, a ɓa tosɛra ɓɛɛ boni.
38 Mi yɛrɛ fara lo muwanso na a lo lee toɓuwara mi muwan na.»
101 Yesu vo mi tuura niɓuwɛɲu, a lo nàà pa'a ɓa, a ɓa ɲa han ha'ire'uwe, a wɛɛ han vanle wure ma ɲuyaare wo ɲuyaare.
2 Dɛ ɓa tuura niɓuwɛɲu yele nɛ: miyɛɛ Simu nɛ ɓa wee ve ma Piyɛre ma mii ereso Andere; Zebede yaro Zake ma mii ereso Zan;
3 Filipe ma Batelemi; Toma ma Macu, lo wusurufe; Alife yaro Zake ma Tade;
4 li Kana tun nuu Simu ma Zuda Isikariyoti, ho nɛ do Yesu nuu.
5 A bá a ɓa niɓuwɛɲu nɛ Yesu tuwo, biyowo lo na mu aranirobe nɛ yɛ ɓa vo: “Mi ɓɛɛ co vɛ han sibiyansiyo se; a mi ɲa yi co zo ɓa Samarisiyo ló woo;
6 a mi tere ɓa Isira'ɛli ni zunsiyo nɛ a obara para nɛ tunniya mu na.
7 Mi wee fɛn, a mi buwee ho tansinnu ma wan, a bara lo ho wáá pa'amayamu sura.
8 Mi wɛɛ ɓa vanvanna, mi veeri ɓa nuhuwora, mi nɛ a ɓa ɓuweriya ci, mi ɲa han ha'ire'uwe lee ɓa nii. Mi yu ɓuwe'ee, mibe muso han ɓuwe'ee.
9 Mi yi co o sannu, wari ma wari hannuwan mi hɛcɛɛnaā.
10 Mi yi co pin apa mi wanvɛɛnu bena, mi bɛ co se canma beɲu, ma na'an ma buwinzo, bari lo tosɛ tawɛ ma mi ɲudiyo.
11 Lo wo lo nɛ mi yi zo; ho a lozo loo, ho a lóbenu loo, a mi diyo dɛɛ ta a wii tɛ a laari mi ho ló soo? Hó yi yu, a mi ɛsi hó naso zuun tuwifuwa mi fɛnrowo yi ciyo.
12 Mi yi zoo zun nɛ, a mi tɛɛ li zunso siyo na.
13 Li zun so siyo yi ta mi bena, a mi hɛra lii ɓa wa. Ɓa yi ɓɛɛ ta mi bena, a mi hɛra aro lii mi yɛrɛ wá.
14 Ɓa yi suwan mi ma laale, a pan mi wara ɲinu na zun wo zun nɛɛ wurasin lóbenu wo lóbenu nɛɛ, a mi le dín zun soo wurasin ho ló soo, a mi puwa mi ziya un'unnu osi ɓa bena.
15 Ma tiyan, un bara mu han mi, lo ho iri zeze, Sodome ma Gomore yaamɛ we zurazo ho ló so taa na.
16 Dɛɛ, un tuu mi a obara peza ɓa cɛ'uwanna siīn. Mi we ni nɛ heena a obara huwa, a mi we wawi a obara ma'ura.
17 Mi urasin mite sese ɓa nucoza na, bari ɓa vɛ mi vɛra han iriyoo. Ɓa buwan mi ma pɛ'ɛ ɓa Zuwifera Deeɓenu faralo zuwin.
18 Ɓa vɛ mi vɛra ɓa wafaranamana ma ɓa pa'amana wɛɛ mɛ bena, a mi we un sɛrɛyamu ɓabe ma han sira biyan yireē.
19 Biyowo ɓa yi fu miyan a vara irile, a mi yi co de mi yi biyo mi wuro bena ma ho co'o nɛ mi worola mu bena. Biyo mi wuro aa hanna mi li wa'atiī.
20 Mu ɓɛɛ a mibe mite aa woro mu, a mii Maa ha'iri aa woro mi siyaan.
21 Nuu ɓaa ereso aa de lo nuu a ɓa ɓuwe. A bun ɓa maana ɲa wera mi za. Ɓa za aa huwo mii ni bena, a yɛrɛ ɓuwe ɓa.
22 Ɓa ni wure aa ɲii mi mɛ yenu bena. A lɛ yi ɲamico tuwifuwa mu veni, to ho naso aa isi.
23 Ɓa yi ɲi'ori mi ló de'ereē a mi luwi vɛ diyo binuu. Ma tiyan, un bara mu han mi mi ɓɛɛ bere'a li Isira'ɛli tun luwe aa ve a lo Nucoro Zo ɓɛɛ mana.
24 Lo buwaro ɓɛɛ ɓuwa po mi araniro, a lo woɓɛnu ɓɛɛ ɓuwa po mii naso.
25 Lo buwaro daan, bun a lo ziin a obara mi araniro, a lo woɓɛnu daan, a hó ɲa ziin a obara mii naso. Ɓa yi vo li zunso ma Bɛlizebuli yu, a webe ɓa hin wara na li zunsiyo bena?
26 Mi yi co zan ɓa nucoza, bari be wo be nɛ sa aa le wa, a sɛsɛbe diyo wo mana nɛ ɓɛɛ aa zuun.
27 Biyo yi baraa han tiɓiyoo, mi wuro bun ho wosonuu yeyeree, a biyo yi unwin'unwinniya haan mi, mi buwe bun han hancora wa.
28 Mi ɓɛɛ co zaan ba nɛ da han suraa buwe, a ɓa ɓɛɛ da li mɛnɛ'ɛn be. Mi tere zaan ho nɛ da mi mɛnɛ'ɛnle ma mi suraa aa de yaharama daan.
29 Ɓuwɛrɛza biya ɲu ɓɛɛ wee yɛ mibiyo beɓuwɛ le? Hare ma bun lo yo'ere yɛ ɓɛɛ te tuūn lo Maa buwaa.
30 Mu yi a mibe, mibe ɲufuwe wure muwan.
31 Bun we mi ɓɛɛ co zan. Mibe suwanni ɓuwɛrɛza nɛ boni.
32 Nuu nɛ yi ta un bena ɓa nucoza waa, to mɛ muso aa bara waa Maa nɛ mi ho waa wa, lo un ta lo naso bena.
33 A nuu nɛ yi pan na ɓa nucoza yireē, to mɛ muso pin hó naso waa Maa nɛ mi ho waa yireē.
34 Mi yi co pɛ lo un mana a de hɛra li tuūn. Un ɓɛɛ mana ma hɛra fuwa fuwo.
35 Un mana a yaa zo ma mii miyan wɛ na, a yaa zohanzunu ma mii naa wɛ na, a yaa yarohan ma mi hiyohannuu wɛ na.
36 A mii zunsiyo mite aa we o ze'usiyo.
37 Nuu nɛ yi wa mii miyan wurasin mii naa a po mɛ, ho ɓɛɛ yuwa yu a we mɛ nuu. A nuu nɛ yi wa mi yaro wurasin mi haminu a po mɛ, ho ɲa ɓɛɛ yuwa yu a we mɛ nuu.
38 Nuu nɛ yi ɓɛɛ se mi ɓuwarobunu a bera mɛ hiya na, ho ɓɛɛ tawɛ a we mɛ nuu.
39 Nuu nɛ yi pɛ obara mi sin mi mu'ɛnnu, hó naso te dín bee, a nuu nɛ yi teeni mi mu'ɛnnu mɛ bena, to hó naso mu'ɛnnu sin.
40 Nuu nɛ yi ta mi bena, to a mɛ hó naso ta bena, a nuu nɛ yi ta mɛ bena, to a lɛ tuwo ni lo ta bena.
41 Nuu nɛ yi ta Deeɓenu ɲucan na biyo lo a Deeɓenu ɲucan bena, to hó naso yi Deeɓenu ɲucanyamu cunnu; a nuu nɛ yi ta lo niterenɛ na biyo lo a niterenɛ bena, to hó naso ɲa yi niterenɛyamu cunnu.
42 A nuu wo nuu nɛ yi haan ɓabe niɓuwiza nɛ yɛ ni'ere ma ɲuuwiya oro cuwe, biyo lo a un buwaro bena, ma tiyan, un bara mu han mi, hó naso ɓɛɛ e mi cunnu na.
111 Biyowo Yesu bo mi buwara niɓuwɛɲu ziya vo, lo zan bin a fɛnna vɛ arani, aa waayu han luwe-bereē.
2 Dín wa'ati soo Zan Batisi ɛnna li asoō, lo ɲa lo Kirisita tonu nɛ mi waa sɛ be, a bun wa lo tuwo mi buwara varaa lo se, a vɛ diyo lo:
3 «A uwe a lɛ tawɛ a buwee mu le wurasin a wa he nibinu?»
4 Yesu caan ɓa: «Mi vɛ bara biyo mi ɲa ma biyo mi maa a han Zan.
5 Ɓa maniya yira mi waa mi, ɓa loore, bá vɛsi, ɓa ɓuweriya mi waa ci, ɓa be'iya mi waa ɲi, ɓa nuhuwora mi waa vee, a ho tansinnu mi waa woro han ɓa banbannasiyo.
6 Un yi ɓɛɛ a lisiro-bibi nuu nɛ se, to ho naso damuwan.»
7 Biyowo Zan tuura anniya fɛnna, Yesu huwa woro Zan be han ɓa zanma, a lo lo: «A webe mi yoo maa li hɛnletuūn? A ɓuwahuwe nɛ ho pinpiyan mi waa yuwe le?
8 A webe mi ɛnnɛ yo diyaa? Lo a banuu nɛ zan canma-siya le? Dɛɛ, ba nɛ zan han canma-siya, a ɓa pa'amana zuwiīn ba wee ɛsi.
9 A webe mi ɛnnɛ terena yo diya? Lo a Deeɓenu ɲucan le? Un bara han mi ma tiyan, lo lo yɛrɛ po Deeɓenu ɲucan.
10 Bari a lobe be tuwa han Deeɓenu waraa: “Dɛɛ, mɛ tuu un turo o waa, a lo we'a o wan o waa.”
11 Ma tiyan, un bara mu han mi, ɓa hanɲanna za siīn wure, nuu wo ɓɛɛ mana nɛ ɓuwa po Zan Batisi. Hare ma bun nuu nɛ yi a niɓuwizo ho wáá pa'amayamuū, hó ɓuwaa po lo.
12 A fɛ Zan Batisi wa'ati wa fuwa zɛrɛ, ho wáá pa'amayamu a ɲa ɛɓɛɓɛ, a a ba nɛ ɲa ɛɓɛɓɛ mu mi wa yi ho mu.
13 Li Deeɓenu ɲucanna ma ho tuwa waraa ho wáá pa'amayamu be tuwi aa ciyo Zan na.
14 Mi yi mi mu se a fanmu mu, a lobe a Eli nɛ tawɛ a buwee mu.
15 Nuu nɛ ɲuvanle yi mi a lo tɛtɛ han.
16 A wi naso un mazinna ɓa wɛrɛ-nucoza? Ɓa lowɛ ma hanyira nɛ asi naboo, a ɓa haɓuwaa ve bɛ a lo:
17 “Wa hunwan popi, a mi ɓɛɛ yo. Wa bo yoo lele a mi ɓɛɛ wa caan wa.
18 Zan mana, lo ɓɛɛ du, lo ɓɛɛ ɲu, a ɓa lo ha'iri'oo mi hoo.
19 Lo Nucoro Zo mana, hó di a ho ɲu, a ɓa lo hó a diposo ma daaɲuro, a lo a ɓa wusurufera ma ɓa be'uwewera yirā. Hare ma bun Deeɓenu zuunrobe zeniya mite ma mi wema.»
20 Bun wo so Yesu huwa zɛ han luwebere siyo wa, han luwe so nɛ lo aɓa'obera bo cururu woo, bari ɓa ni so ɓɛɛ we loɓiyo mi be'uwe na.
21 O be o ɲuu Korazɛn; o be o ɲuu Bɛtisayida. Mu ya wo a mu aɓa'obera nɛ wure wo mibe se, a a Tirii ma Sidoō bun wo, to han luwesiyo so zan suɓuwa a uwa suwɛn mi wa a loɓiyo mɛna.
22 A bun na un bara mu han mi, lo ho iri zeze Tiri ma Sido hɛrobe aa we cinciin mibe taa na.
23 Uwe Kapɛrinahumu, o pa obara o yoo ho waa le? Hee! O aa liri tuwifuwa ɓa nuhuwora ɛnle, bari, mu ya wo a mu aɓa'obera nɛ wo uwee, a bun ya ɛnnɛ wo Sodomuu, to zɛrɛ a ho ló so pan mi bin.
24 A bun na un bara mu han mi, lo ho iri zeze Sodomu tun hɛrobe aa we cinciin uwe taa na.
25 Bun wo so Yesu huwa wara a lo lo: «Un bara'ali o Maa, uwe nɛ a li tun ma ho waa Naso, biyo o sa mube bera nɛ yɛ ɓa ha'iresiyo ma ɓa bezuunna na, a o zeniya mu ma ɓa hanyira.
26 Oo, un bara'ali o Maa, bari a bun a biyo o ta na.
27 Wa Maa na be wo be na, a nuu woo ɓɛɛ zun lo Zo a pa lo Maa wa, a nuu woo ɲa ɓɛɛ zun lo Maa a pa lo Zo wa, ma nuu wo nuu nɛ lo Zo yi miniya a zenina lo Maa.
28 Mi ɓuwee mɛ se, mibe nɛ saa a ɲu sero ci, un aa han mi ma vunurobe.
29 Mi cɛ un fuwowa-dannu mi fuwe wa, a mi tɛ un aranirobera na, bari un wawi a un siin ɲa se, ma bun to mi mɛnɛ'ɛnle yi vunurobe.
30 Un fuwowa-dannu be waawi, a sero a zawi.»
121 Bun wo so, Yesu we mi waa ansi ho bile muwɛnsɛɛn ɓa Zuwifera vunurowozomɛ zeze. Hinnu we mi waa ɓuwe lo buwara, a ɓa mi wa lɛɛ ho bile tema aa cɛ.
2 Biyowo ɓa Fariziyɛnna maa bun, ɓa baraa haan Yesu: «Dɛɛ o buwara mi waa we biyo ɓɛɛ tawɛ a we li vunurowozomɛ zeze.»
3 A Yesu caan ɓa: «Mi ɓɛɛ arana biyo Davide wo biyowo hinnu ɛnna lo ma mi buwara na le
4 Lo zo li Deeɓenu ɓuwanirozuun, a zo caa li sara'aburu nɛ ɛnna bin a nɛ lobe ma mi buwara ɓɛɛ we da cɛ, fuwa ɓa sara'awera midee.
5 Wurasin mi ɓɛɛ arana mu ho tuwaa, lo ɓa Zuwifera vunurowozomɛ zeze, lo mu dariyo yu sara'awera diya, a ɓa de ho tuwa e, a mu ɲa pan ɓɛɛ muwan ɓa ɲuu a wora ɓuwɛna'erobe le?
6 Ma bun un baraa haan mi, lo bebiyan mi he nɛ ɓuwaa po li Deeɓenu ɓuwanirozun.
7 Mi ya zun biyo yɛ ura: “Tetemu wenu sinna po sara'ara wenu,” mi ɓɛɛ ya te ni wá aa siinni ɲu'uwe.
8 Bari lo Nucoro Zo a ɓa Zuwifera vunurowozomɛ Ɲuso.»
9 Yesu zan bin a lo va ɓa Isira'ɛli ni Deeɓenu faralo zuun.
10 Banuu ni'ere we ɛnna bin nɛ buwa huru. Ɓa diyora Yesu ta mu da we yi a nuu wɛɛ nuu li vunurowozomɛ zeze le? Ɓa wo bun diyorobe so a ya cira lo ɲuu.
11 A Yesu caan ɓa: «A wii naso mibe siīn, a pezo yi to aan li vunurowozomɛ zeze, a lo naso ɓɛɛ lii lee lo?
12 Lo nucoro ɓɛɛ suwanni pero sansan le? A bun bena, nuu da we betetiya li vunurowozomɛ zeze.
13 A bun wá Yesu baraa haan lo banuu: «Muwiin o buwa.» Lo muwiyan ho, a lo buwa banna se a o bara mayɛɛ.
14 Ɓa Fariziyɛnna anniya a bá le maa wɛ Yesu ɓuwenu co'o wà.
15 Biyowo Yesu ɲa bun lo anniya li ɛnle so a zanma cururu buwa lo. Lo wiya vanvanna cururu,
16 a lo ɲa muwinniya mi yira ɓa a ɓa ɓɛɛ co nɛ a nuu wo zuun mi.
17 Mu wo ma bun yawe a li Deeɓenu ɲucan Ezayi wara nɛ yɛ ɲuti:
18 «Dɛ un tosɛ nɛ un wɛ'aa nɛ, un Zosaannu nɛ be sin un siin na tuwi pa. Un liiri un Ha'iri lo wa, a lo woro ho tereyamu be a han han tuwansira.
19 Lo ma nuu wo ɓɛɛ wanni. Lo ɓɛɛ buweri, a nuu wo ɲa ɓɛɛ ɲi lo san han ɓofuwee.
20 Lo ɓɛɛ haa li ɓuwahuwe nɛ ɲinnimaa mu. Lo ɓɛɛ duwinni li fitɛnɛ suɓuwe nɛ pan mi waa duu mu. A bun we lo co'o tuwifuwa ho tereyamu yi yu se,
21 a han tuwansirasiyo wure aɓaa laa.
22 Ɓa nii va nuu nɛ a mani, a ɲa a be'e, a nɛ ha'iri'oo mii, a mana Yesu se. Yesu wiya ho banuu so a lo huwa woro, a yira ɲa mi be.
23 Bun hanmaniya ɓa zanma ma tete a ɓa lo: «Ɓɛɛ a lobe a lo Davide zo le?»
24 Biyowo ɓa Fariziyɛnna ɲa bun, a ɓa lo: «A han ha'ire'uwe ɲuso nɛ a Bɛlizebuli pa'a lo mi waa ɲanna han ha'ire'uwe.»
25 Yesu zuunna ɓa leerobe, a lo baraa haan ɓa: «Bɛnu wo bɛnusiyo nɛ huwa fi ma wɛ, dín yaa, a loo wurasin zunsiyo nɛ huwa wɛ na to dín ɓɛɛ ɛɛn bin.
26 Sitani yi huwa mi yɛrɛ na, to a li yɛrɛ li fi. A to a ma mu yɛ li pa'amayamu daa ɛɛnna bin.
27 Mu yi a Bɛlizebuli pa'a un ɲanna Sitani, to mibe mite na za han? A wii pa'a bá mi waa ɲanna li? A bun na un lo a bá mite iri mi mu.
28 Ma tiyan, un bara mu han mi, a ma Deeɓenu Ha'iri a un mi waa ɲanna han ha'ire'uwe a lee ɓa nii. Bun zeni lo Deeɓenu pa'amayamu a dedee ma mi.
29 A mu yɛ nuu daa zoora banuu pa'aso zuun, a zoo di lo zun wure a o yi ɓɛɛ ɛnnɛ caa lo ve? O yi yu bun wo ve wure, to o maa da di lo zun.
30 Nuu nɛ yi ɓɛɛ caa un hiya, to ho a un ze'u, a nuu nɛ yi ɓɛɛ puwa o wɛ wá ma ni, to ho naso mi waa ara.
31 A bun na un bara mu han mi, lo wara'uwe wo wara'uwe ma Deeɓenu tuwowa wo Deeɓenu tuwowa daa desi han ɓa nucoza, a nuu nɛ mu yi tuwora li Ha'iri-Senu bun ɓɛɛ desi han ho naso aa dɛɛ.
32 Nuu nɛ yi wura wara'uwe lo Nucoro Zo bena, bun desi han hó naso, a nuu nɛ yi tuwora li Ha'iri-Senu bun ɓɛɛ desi han hó naso ho zɛrɛ, hare ma ho hiro nɛ ɓuwee mu.»
33 «Vɛwe yi se, to li biyo wee we se, a vɛwe yi oora to li biyo wee oo. Bari vɛwe wee zuun ma mi biyo nɛ li yi haa.
34 Bá dihuwa so! A mu yɛ mi wera be tetiya yi, a mi ɲa danna a ɓa nucosuma? Bari a biyo yi su o siin, a bun wee le ma o ɲuɓo.
35 Lo nitete wee lee be tetiya mi sintetee, a lo nucosumɛ wee lee be nɛ oora mi sin'oo.
36 Un bara mu han mi, lo wara'uwe wo wara'uwe nɛ yi lo o ɲuu, lo ho iri zeze bun wure aa muwin o wa.
37 A ma o wara ɓa aa zuunna lo o terena, wurasin lo o ɓuwa'o.
38 Bun waa ɓa tuwa aranina tuwan ma ɓa Fariziyɛnna tuwan baraa haan Yesu: «Naso, wa miniya a o we aɓa'obe a han wa.»
39 A Yesu caan ɓa: «Ɓabe wɛrɛ-nucoza nɛ suma ma biyo, a a dara'orola pan miniya aɓa'obe na lɛ! Aɓa'o binu wo ɓɛɛ zenina ɓa a pa Zonasi be wa.
40 Biyo sin Zonasi wora han wozoma tiin ma han tinale betiin lo cizo siyaan, a bun sin lo Nucoro Zo ɲa aa wera wozoma tiin ma tinale betiin li tun hiyase.
41 Ho iri zeze, Ninivesiyo aa huwo ziin ɓa wɛrɛ-nucoza waa aa zara'i ɓa, bari ɓa we looɓiyo mi be'uwe na, biyowo ɓa ɲa Zonasi tannu. A dɛɛ, nuu mi he nɛ ɓuwa po Zonasi.
42 Ho iri zeze, li wotele-aɓale pa'ama hannuu aa huwo ziin ɓa wɛrɛ-nucoza waa a lo zara'i ɓa. Ho we lo hare senale a mana a aa ɲi Salomuwan ha'iriyamu wara. A dɛɛ nuu mi he nɛ ɓuwa po Salomuwan.»
43 Li Ha'iri'oo yi lo nuu, li wee fɛn vɛ hɛɛ'a li pafobiin, a li piri'a vunule tuwi hin.
44 Bun wo so to li we bara lo nɛ mi yɛrɛ aro ɓuwee he mi lo. Li yi arona mana ma bun, li aa yi a diyowo mana dín zun soo, a li yɛrɛ sara, a uwariyo na semusin.
45 Bun wo so to li we anni vɛɛ mi ha'ire'uwe biyan behooɲu nɛ suma po libe aa cɛɛ miyan a aa zora li zun soo, a zoo ɛsi. Ma bun sin, mu veni, to hó banuu so be suma po mayɛɛ. A bun sin ɲa we ɓabe wɛrɛ-nucoza suma nɛ yɛ be.»
46 Biyowo Yesu pan we mi waa woro ma ɓa zanma, ɓaa naa ma ɓaa fɛrasiyo aa ciyo. Ɓa zan ho iin, a ɓa ɛnna mu se a yi lo worola.
47 Nuu baraa haan lo, lo ɓaa naa ma ɓaa fɛrasiyo zan ho iin, a ɓa miniya a woro ma lo.
48 A Yesu caan ho nɛ baraa mu haan lo: «A wii a waa naa, a wii ba a wa fɛrasiyo?»
49 Lo da mi nu mi buwara na a lo lo: «Dɛ waa naa ma waa erenasiyo nɛ.
50 Nuu wo nuu nɛ yi we waa Maa nɛ mi ho waa sa'o, a hó a waa ereso, ma waa hanminu ma waa naa.»
131 Dín wozomɛ so zeze Yesu lo li zuūn a le asi ho mu ɲuɓo na.
2 Ɓa zanma we aa fowɛ lo se, a cirima ma be nɛ, fuwa mu wo waziɓi a lo zo muwe a zoo asi mu ɲu wa. Bá zanma benu so wure we aa zan ho mu ɲuɓo na.
3 Lo so wa'ati nɛ too a haara waawaa a aranina ɓa; a lo lo:
4 «Dero deeso we lo a lee de mi vɛrobe. Biyowo lo ɛɛnna denuu mu tuwan fara tiyara ho wan ɲuɓo na. A ɓa ɲuɓuweza aa du bun.
5 Mu vɛrobe tuwan faratiyara han bubuwoo, feni nɛ tinɲinni ɓɛɛ mana sese. Hó ciyoo soo, mu huwa daan vu'uvu'u, bari tiin tete ɓɛɛ ɛnna mu se.
6 Biyowo li wosonu huwa, dín ɲa mu, a mu hoo, bari mu ciyan ɓɛɛ zo li tun.
7 Mu vɛrobe tuwan, bun faratiyara mu hinɓuwii. Mu hinɓuwi huwa daan a yoo finniya bun na.
8 Mu vɛrobe tuwan faratiyara li tun tetee. Mu lii lo a mu dan. Hɛ'ere haa biyo mumuwɛnnu (100), diyo a haa ɓuwiyatiin (60), a diyo binu haa ɓuwiyaɓuwɛ.»
9 A Yesu tintiyan lo: «Nuu nɛ ɲuvanle yi mi aa ɲinna a hó ɲi.»
10 Ɓa buwara tutuwo mana Yesu se a aa diyora lo: «A webena o mi waa woro ma ɓa ni ma waawaa.»
11 A Yesu caan ɓa: «A biyo mu haanna mibe, a mi zuun ho wáá pa'amayamu sɛsɛbera. Ɓabe ni nɛ yɛ ɓɛɛ yu bun.
12 Bari nuu nɛ yi yu, to be aa be ho naso taa wa, a ho cunnu we ɓuwa, a nuu nɛ yi ɓɛɛ yu diyowo, to hare biyo mi lo se, ɓa aa fe bun laa.
13 A bun na un woro ma ɓa ma waawaa, yawe a ɓa yi dɛɛ a ɓa yira ɓɛɛ mi, hare a ɓa yi tɛtɛ mi ɲuvanle, a ɓa ɲi, a ɓa yi co fanmu diyowo.
14 A bá ni so bena li Deeɓenu ɲucan Ezayi tuwa hanbe wara nɛ yɛ: “Mi wee ɲi, a mi ɓɛɛ fanmu diyowo, Mi wee dɛɛ a mi ɓɛɛ mi diyowo.
15 Bari ɓabe ni nɛ yɛ siyan huru, ɓa tuwo'aa mi ɲuvanle, a cin'aa mi yira, yawe a ɓa ɓɛɛ caa mi be ma mi yira, a ɲi be ma mi ɲuvanle, a yi be a fanmu; a caa yi tuɓira, a un yira ɓa wɛɛ.”
16 Mu yi a mibe, mi damuwan. Mi yira mi waa mi a mi ɲuvanle mi waa ɲi be.
17 Ma tiyan, un bara mu han mi, lo li Deeɓenu ɲucanna ma niterena cururu ɛnna mu se a yira mi biyo mibe mi waa mi yɛ a ɓa ɓɛɛ maa mu, a ɓa ɛnna mu se a ɲi biyo mibe mi waa ɲi yɛ a ɓa ɓɛɛ yu mu ɲa.»
18 Mi ɲi lo dero waawe ura.
19 Ɓa ni nɛ ɲi Deeɓenu pa'amayamu be wara a ɓa ɓɛɛ fanmu mu, a bá a mu vɛrobe nɛ faratiyara ho wan ɲuɓo na. Lo Híyó ɓuwee, a aa san han wara nɛ ɓa ya ɲa.
20 Ɓa ni tuwan a li ɓo nɛ mu vɛrobe tuwan faratiyaraā. Ɓa ɲa han Deeɓenu wara, a ɓa ta han ma damu mi ciyoo.
21 Ɓa ɓɛɛ yi ciyan. Ɓa we wa'atizo ni, a tuwara, sɛnuma ma ɲin'uwe yi huwa han wara bena yɛ, to ɓa dɛri ɲu yaara.
22 Mu vɛrobe nɛ do mu hinɓuwi siīn, bun a ɓa nii nɛ ɲa han Deeɓenu wara, a ho dimiɲa sinmu ma ho naforo ponu finniya ɓaa, a ɓa ɓɛɛ hɛ biyo yi.
23 Ɓa ni tuwan a li tuntete a mu vɛrobe do. Bá a ɓa ni nɛ ɲa han Deeɓenu wara a ɓa fanmuwan han. Bá a hɛ biyo; a de'ere te mumuwɛnnu (100), de'ere ɓuwiyatiin (60), a de'ere ɓuwiyaɓuwɛ.»
24 Yesu ɲa bina wa waawe de'ere haan ɓa zanma a lo lo: «Ho wáá pa'amayamu lowɛ ma banuu deso nɛ zan bitetiya mi muwaan.
25 Biyowo ɓa ni duma lo ze'uso mana, a do ɲin'uwe lo muwaan a lo fɛnna.
26 Mu zinrobe lo a dan a yo too, mu ɲin'uwe ɲa dan ma bun sin.
27 Ɓa tosɛra va lo muwanso se, a ɓa baraa haan lo: «Naso, ɓɛɛ a bitetiya uwe zan o muwaan le? A ma mu yɛ mu ɲin'uwe bona mina bin?»
28 Lo caan ɓa: «A un ze'uso wo mu.» Lo tosɛra wuraa ma lo: «O ta a wa yo coo mu le?»
29 A lo lo: «He'e, mu a farasi a mi coo mu dirobe pari ma mube ɲin'uwe so.
30 Mi desi a mu ɲuleɲu dan wɛɛ, tuwifuwa mu cirowo. Dín wa'ati soo un bara han ɓa cira, a ɓa e mu ɲin'uwe ve mayɛ, a ɓa cɛ mu ma o'oma a zɛɛ, a yi a mu dirobe ɓa o bun mi nanuu.»
31 Yesu bana wa waawe binu haan ɓa a lo lo: «Ho wáá pa'amayamu lowɛ ma ɛpɛru biru nɛ nuu so a vɛ zan mi muwaan.
32 A libe zu po mu zinrobe wure biyo, a li yi lo vo, li we dan po ho muwan vɛwa wure, a li we vɛwe benu, a ho waa ɲuɓuweza ɓuwee a aa tin mi sɛn'uwan li lɛ'ɛɛ.»
33 Yesu ɲa bana wa waawe binu haan ɓa a lo lo: «Ho wáá pa'amayamu zan a obara ɲanfunnu nɛ hannuu so a uwa dure kilola ɓuwemɛ ma behonuu. Lo puuna mu fuwa mu huwa coo.
34 Yesu wura bun bera so haan ɓa zanma ma waawaa. Lo ɓɛɛ ya we woro ma bebiyan fuwa ma waawaa,
35 yawe a han wara nɛ yɛ, nɛ li Deeɓenu ɲucan waraa ɲuti: “Un yi haa un ɲuɓo to a waawaa un worola. Un wuro bera nɛ sa hare ho dimiɲa hiyaɓuwɛrowo.”
36 A bun wa Yesu do ɓa zanma wan si a lo zoo li zuūn. Bun wo so lo buwara ɲanna mana lo se, a ɓa waraa ma lo: «Wuro mu ɲin'uwe nɛ we zan ho muwaan waawe ura han wa.»
37 Yesu caan ɓa: «Ho nɛ zan han bitetiya a lo Nucoro Zo.
38 Ho muwan a ho dimiɲa, mu zinrobe tetiya a ho wáá pa'amayamu za, a mu ɲin'uwe a lo Híyó za.
39 Lo ze'uso nɛ zan mu ɲin'uwe a Sitani. Ho cirowo a ho dimiɲa veni. Ɓa ciira a ɓa anzera
40 Biyo sin mu ɲin'uwe we coora aa o ho daan, a bun sin aa we mu ho dimiɲa verowo.
41 Lo Nucoro Zo aa tuu mi anzera, a bá nɛ wee ɛ ɓa ni o mu be'uwee ma ɓa ōómūwera wure; ɓa anzera aa lee bá nii li Deeɓenu pa'amayamuū bee.
42 A ɓa cun ɓa o ho dan sonuu. Bini a wiya ma ɲinbiyo cɛ'in ɛnle.
43 Ɓa niterena aa ɲinni'a a obara li wosonu besi Deeɓenu pa'amayamuū.»
44 Ho wáá pa'amayamu lowɛ ma naforo nɛ sa muwaan. Banuu ni'ere lo ho naforo so wa, a lo bana i sa ho ma febinu. Lo fɛn ma sinwɛnu a vɛ yɛɛ mi nubera wure a aa yɛra ho muwan so.
45 Ho wáá pa'amayamu ɲa lowɛ ma duwayiro nɛ piri'a liyo nɛ se.
46 Lo yi piri'aa yu de'ere nɛ se a ya he, to lo fɛn vɛ yɛɛ mi nubera wure a lo yɛ ho liyo so.
47 Ho wáá pa'amayamu ɲa lowɛ ma sɛn'ɛnnu nɛ ɓa do ho baa, a ho aari ciza sira pɛɛ.
48 Biyowo ho yi su, to ɓa cizura vɛ ho sɛn'ɛnnu aa lera mu ɲuu ɲuɓo naa. Ɓa lee ɛsi a ɓa wɛ'a ɓa citetiya aa o mi ansinnaā a ɓa cun ɓa ci'uwe osi mu ɲuu.
49 A bun sin ɲa aa we mu ho dimiɲa verowo. Li Deeɓenu anzera aa ɓuwee a ɓa aa cira'a ɓa nucosuma ma ɓa nitetiya wɛ na.
50 A ɓa cun ɓa nucosuma o ho dan sonuu. Bini a wiya ma ɲinbiyo cɛ'in ɛnle.
51 Yesu diyora ɓa, lo ta ɓa fanmuwan biyo yɛ wure ura le? A ɓa lo oo.
52 A bun wa lo baraa haan ɓa: «A bun na ɓa tuwa aranina nuu wo nuu nɛ arana ho wáá pa'amayamu be a ciriyo, lowɛ ma li zunso nɛ zun lee befiyan ma bedan mi naforoō.»
53 Biyowo Yesu wààra mi waawaa vo, lo fɛnna,
54 a va ho ló nɛ lo daan. Lo we arani ɓa ni han Deeɓenu faralozuwiīn, a ɓa ni we tuwi hamana a ɓa tɛ lo: «A weso lo bezuunle nɛ yɛ ma lo aɓa'o bera wenu pa'a lo?
55 Ɓɛɛ a lobe a lo sinlɛɛ'a yaro le? Ɓa naa ɓɛɛ a Mari le? Ɓa fɛrasiyo ɓɛɛ a Zake, Zuzɛfu, Simu ma Zude le?
56 A ɓa hanmile ɓɛɛ mana wa se he le? A weso lo yu ho pa'a nɛ yɛ wure?
57 A bun wo li saɓaɓu nɛ na ɓa ɓɛɛ laara la. A bun wa Yesu baraa haan ɓa: «A li Deeɓenu ɲucan ɓa tuūn ma ɓa loo, zuwa wee de la.»
58 Yesu ɓɛɛ wo aɓa'obera nɛ boni bin, ɓa lanapinnu bena.
141 Bun wo so, li Galile tun pa'ama Herode ɲa Yesu be la'ari.
2 Lo baraa haan mi tosɛra lo a Zan Batisi. Lo lo ɛnnɛ viya lo ɓa nuhuwora siīn dede, lo a bun na lo yu pa'a aa wera mu aɓa'obera.
3 Mu tara a Herode we fu Zan na a caa ma zara'uwa a do asoō, ɓaa ereso Filipe ɓaa han Herodiya bena.
4 Bari Zan Batisi we baraa haan Herode lo lo ɓɛɛ tawɛ a de mii ereso han a wera mi han.
5 Lo pa'ama ɛnna mu se a ɓuwe Zan, a lo zanna ɓa Zuwifera, bari ba we yatiyo Zan a wora Deeɓenu ɲucan.
6 Herode terosanni, Herodiya hanminu le yo ɓa ni yireē, a mu wo sin Herode na,
7 fuwa lo la mi ɲu haan lo a baraa haan lo, lo lo yi fara be nɛ maa sin, lo to mi nɛ mu la.
8 Lo hanzunu lo a vɛɛ diyora mii naa ma biyo lo yi fara lo pa'ama na. Ɓa naa ɲanna lo a lo bara biyo yɛ: «Un miniya a o be Zan Batisi ɲu'o lɛpɛ wa fuwafuwa a aa nɛ na.»
9 Lo pa'ama ha'iri yara, a biyo lo la mi ɲu ma mu, ma ba nɛ lo vo bena lo lo ɓa nɛ ho la.
10 A lo tuwo ni a ɓa vɛ unwan Zan Batisi ɲu'o li asoō.
11 Ɓa bo ho ɲu'o ho lɛpɛ wa a na lo hanzunu na a ho vɛ na mii naa na.
12 Zan Batisi buwara aa so lo suraa le huwan, a ɓa vɛ do mu haan Yesu.
13 Biyowo Yesu ɲa dín unpa oo so, lo le zo muwe a piri'a feni nɛ banbanniya. Ɓa zanma ɲa lo be, a ɓa lo han luwee a sunna lo hiya ma mi ziya.
14 Biyowo Yesu lo li muwee, lo ma zanma benu a ɓa ma'ari fu la, a lo wiya ɓa vanle.
15 Ho domɛ ɲu na, lo buwara tutuwo mana lo se a ɓa baraa haan lo: «Dɛɛ he a muwɛɛ̄n biin, li wa'ati va yu. Desi ɓa ni, a ɓa vɛ han dɛ'ɛɛ ma han luwe nɛ mi suraa mu, a ɓa vɛɛ yɛ mi dirobe.»
16 Yesu caan ɓa: «Mibe mite nɛ dirobe ɓaa.»
17 A ɓa caan lo: «A buru buwan be honu ma ciza biyaɲu midee mi wa se.»
18 A Yesu lo ɓa mana mu mi se he.
19 Bun bɛnɛ lo lo ɓa zanma ɛsi mu ɲi wa. Yesu so li buru buwan behonu ma ɓa ciza biyaɲu, a lo huweniya mi waa ho waa, a lo duɓaa haan mu. Bun bɛnɛ lo ha'aa li buru a haan mi buwara, a ɓa cara'aa haan ɓa zanma.
20 Ɓa wure caa su, a ɓa buwara uu biyo a mu a su ansinna beɓuwɛɲu
21 Bá nɛ we caa li buru ma bun wo bara niserehonu (5 000) a ɓa hanna ma ɓa hanyira nii ɓɛɛ do.
22 Ho ciyo soo, Yesu we uwanna mi buwara na, a ɓa zo li muwe, a ɓa pɛ ho mu saani a lobe desi ɓa zanma wan.
23 Biyowo lo lo ɓa zanma cara'aa wɛ na, lo yuwa ho doɓoɲu wa a yoo fara. Tun hun lo bin midee.
24 Li muwe we zo ciyo ho mu siīn, a mu ɲuu uwo mi wa tan'an li. Li pɛnu wo do, bari ho pinpiyan we mi wa sin ɓa waa
25 Biyowo li tun na yu, Yesu huwa vɛsi mu ɲuu wa a lo vɛ ɓa buwara se.
26 Biyowo ɓa maa lo vɛsinu mu ɲuu wa, ɓa wee ce'o lo a nuubonu, a ɓa wiriyo.
27 Dín wa'ati soo, Yesu wura ma ɓa, a lo lo: «Mi be mi ha'iri si, a mɛ, mi ɓɛɛ co zaan.»
28 A Piyɛre caan lo: «Ɲuso yi a uwe, nɛ a un vɛ o se mu ɲuu wa.»
29 A Yesu lo lo ɓuwee. Piyɛre lo li muwe, a li vɛsi mu ɲuu wa a vɛ Yesu se.
30 Biyowo lo ma ho pinpiyan pa'a, lo zanna, a lo dɛri ɓuwa ci mu ɲuu. Lo buweriyo a lo lo: «Ɲuso, isi ni.»
31 A bun wa Yesu da mi nu a fu la, a lo baraa haan lo: «O lana zu, a webena o si'aa?»
32 Ɓa niɲu yoo zoo li muwee a ho pinpiyan lu.
33 Bá nɛ wure ɛnna li muwee lii ɓunasi lo waa, a ɓa lo: «Ma tiyan o a Deeɓenu Zo.»
34 Biyowo ɓa annasi ho muun, ɓa le ciyo Zenezarɛti tunzo.
35 Dín ɛnle so ni zuunna Yesu, a ɓa buwiya lo be han do'uwa luwe wuree, a ɓa ni mana ma ɓa vanvanna wure lo se.
36 Ɓa we mi waa yuwa Yesu a ɓa yi lo baforo ɲuɓo duunna. A bá nɛ wure we yu duunna huwa we waa.
151 Fariziyɛnna ma ɓa tuwa aranina ɲunasiyo lo Yerusalɛmuū a mana Yesu se. Ɓa diyora lo:
2 «A webena o buwara mi wa ha ɓa nidaan lada. Ɓa mi wa di a ɓa nule ɓɛɛ siya.»
3 A Yesu caan ɓa: «A mibe han! Mibe haara Deeɓenu tuwɛna a nana ɛnle mi tuwɛna na?»
4 Bari Deeɓenu lo: «De mii nu ma mii maa wa. Nuu nɛ yi da'aa mi naa wurasin mii maa to ho naso tawɛ a ɓuwe.»
5 A mibe lo: “Nuu nɛ yi wura haan mi naa wurasin mii maa, lo biyo wure nɛ mi ya da varila lo yi, lo mi aɓariyo bun Deeɓenu na a wora sara'abe”,
6 ho naso ɓɛɛ hini tawɛ a lo dɛɛ mii naa wurasin mii maa na. A bun sin mi yarala Deeɓenu tuwɛna a i vɛsira ma mi yɛrɛ aranirobe.
7 Tanleɲuɲusiyo, li Deeɓenu ɲucan Ezayi san muwan mi be te. Ho we lo
8 Deeɓenu lo «ɓabe ni nɛ yɛ Mi waa ɓuwani ni ma mi ɲuwin dɛpɛrɛla, A ɓa siyan sena ma ni.
9 Ɓa ɓuwani ni ɓuwe'ee Bari biyo ɓa aranina ɓa ni A nucoza wara.»
10 Yesu vo ɓa zanma a baraa haan ɓa: «Mi tɛtɛ mi ɲuvanle a fanmu mu.
11 Ɓɛɛ co a biyo zo ma lo nucoro ɲuɓo aa na'uwanni lo mu, a biyo ma le ma lo ɲuɓo a bun na'uwanni lo mu.»
12 Lo buwara tutuwo mana lo se a ɓa diyora lo: «O ɓɛɛ zun a ɓa Fariziyɛnna fitiniya o wara nɛ yɛ bena le?»
13 Yesu caan ɓa: «Vɛwe nɛ waa Maa nɛ mi ho waa ɓɛɛ fa aa coo ma mi ciyan.
14 Mi de ɓa si, ɓa a maniya nɛ ciin maniya. Mani yi ciin mani, to ɓa niɲu wure te aan.»
15 Piyɛre wura ma Yesu: «Wuro li waawe ura a han wa.»
16 Yesu caan lo: «Mibe ɲa pan ɓɛɛ in yu ha'iri le?
17 Mi ɓɛɛ zun lo biyo wure yi zo ma li ɲuɓo, lo bun wee zo ho siyan, bun bɛnɛ to mu le ho na'uwa le?
18 Biyo le ma ho ɲuɓo, a bun a biyo mi li siin mu, a bun a biyo na'uwanni lo nucoro mu.
19 Bari a li siīn mu leerobe uwe, ma niɓuwe, ma dara'oroyamu, ma yamu yaanu, ma anro, ma saɓiya sɛrɛyamu, ma niɲuwan wee le.
20 A bun a biyo na'uwanni lo nucoro, a yi a di a o ɓɛɛ siya o nule, bun ɓɛɛ na'uwanni nucoro.»
21 Bun bɛnɛ Yesu lo bin a va Tire ma Sido tuūn.
22 Kana tun hannuu nɛ asi diin tun soo va Yesu se a lo buweriyo lo: «Ma'ari na Ɲuso, Davide zo. Ha'iri'oo mi wa sɛɛ un hanmizo fuwa mu sun mi.»
23 Yesu ɓɛɛ caan lo ma ɲucuwe woo. Lo buwara tutuwo mana lo se a aa wuraa ma lo: «Nɛ a lo hannuu fɛn, yi a bun lo buweri wa hiya wa da.»
24 Yesu caan ɓa: «A Isira'ɛli zun peza nɛ tunniya bena mide un mana.»
25 Lo hannuu aa cusi lo waa a baraa haan lo: «Ɲuso, ɲiyan na!»
26 A Yesu caan lo lo mu ɓɛɛ se a mi se ɓa hanyira dirobe a nɛ ɓa boza na.»
27 A lo hannuu lo Ɲuso, lo bun a tiyan! Lo hare ma bun ɓa boza wee saan mu dirobe wɛrɛma nɛ faara tiyara mii nasiyo dile.
28 Bun wa Yesu baraa haan lo: «Hannuu o lana ɓuwaa! A mu we a heya ma biyo o minina biyo. Dín wa'ati soo, lo haminu yu hɛra.»
29 Yesu lo dín ɛnle so a lo va ho Galile Mu ɲuɓo na. Lo yuwa dedeɓuwe wa a yoo asiyo.
30 Zanma benu mana lo se ma lore, maniya, be'iya, uru'ara, ma vanvanna biyan cururu. Ɓa bo ɓa si lo ziya se a lo wiya ɓa.
31 Ɓa ni hamana ma tete biyowo ɓa maa a ɓa bobuwa woro, a ɓa lore waa, ɓa uru'ara huwa vɛsi, a ɓa maniya yira mi waa mi. A bun wá ɓa ɓuwaniya ɓa Isira'ɛli ni ɓaa Deeɓenu.
32 Yesu vo mi buwara a lo lo: «Ɓa zanma nɛ yɛ ma'ari mi na. Dɛɛ biyo a mu wozoma tiin a ɓa mi un se, a diyowo ɲa mana ɓa se a ɓa di. A un o ɓa si, a ɓa fɛn ma hinnu, un ɓɛɛ da bun we, yi ɓɛɛ a bun ɓa uwari ho wan wa.»
33 Lo buwara caan lo: «A ma mu yɛ nuu yira dirobe nɛ si ɓabe zanma nɛ yɛ, ho muwɛɛ̄n he?»
34 Yesu diyora ɓa, lo ta a buru be yɛɛ mi ɓa se? A ɓa lo a buru behooɲu ma ciza biyaza yɛɛ.
35 Bun wo so lo lo ɓa zanma ɛsi li tuūn.
36 Bun bɛnɛ lo so li buru behooɲu ma ɓa ciza, a lo bara'aliyo Deeɓenu. Lo ha'a li a na mi buwara na a ba cara'aa haan ɓa zanma.
37 Ɓa wure du su a be a mu sanna su sa'iyo behooɲu.
38 Bá nɛ we caa li buru ma ɓa ciza we yu bara niserena, a ɓa hanna ma ɓa hanyira nii ɓɛɛ do.
39 Bun bɛnɛ Yesu uwa ɓa zanma wɛnna si a lo zoo muwe a fɛnna va Magidala tun.
161 Ɓa Fariziyɛnna ma ɓa Sadusiyɛnna mana Yesu se. Ɓa miniya a ɛ lo ura na, a ɓa fara lo a lo zeni mi ma aɓa'obe nɛ lo ho waa.
2 Yesu caan ɓa: «Li wosoɲu zinrowo mi wee bara lo hiro we se, lo bari ho waa muwiyan.
3 Ho hinɓipupu mi we bara lo woro ɓuwee zɛrɛ, lo bari ho waa hiya bina. Mi zun ho waa be yatinu, a mi maa ɓɛɛ zun li wa'ati veni miniwalobera le'a wɛɛ.
4 Ɓa wɛrɛ-nucoza nɛ suma ma biyo, a a dara'orola pan miniya aɓa'obe na lɛ! Aɓa'o binu wo ɓɛɛ zenina ɓa a pa Zonasi be wa. Bun bɛnɛ lo dosi ɓa, a lo fɛnna.
5 Biyowo ɓa buwara anniya lo ho mu bɛnɛ, ɓa we cansan a ɓɛɛ can buru
6 Yesu baraa haan ɓa: «Mi fe soɓi, a mi urasi mite ɓa Fariziyɛnna ma ɓa Sadusiyɛnna ɲanfunu na.»
7 Ɓa buwara wura ma wɛ, a ɓa lo ta a biyo mi ɓɛɛ can buru na lo woro bun le?
8 Yesu ɲa ɓa wara, a lo lo: «Mi lana zu anniya. A webena mi woro ma wɛ a mi bara lo a biyo mi ɓɛɛ so buru a na un woro han wara nɛ yɛ han mi?
9 Mi pan ɓɛɛ in yu ha'iri woo le? Mi ɓɛɛ liya li buru behonu nɛ un ha'aa a haan ɓa bara niserehonu (5 000) ma han sa'iyo ɲu nɛ su ma mu ha'arobe nɛ mi uu a fɛnnana mu be le?
10 A mi ɲa ɓɛɛ liya li buru behooɲu ma ɓa bara niserena (4 000) ma han sa'iyo ɲu nɛ su ma mu ha'arobe nɛ mi uu a fɛnnana mu be le?
11 A webena mi ɓɛɛ fanmu mu lo ɓɛɛ a buru be un wura haan mi, biyowo un lo mi urasi mite ɓa Fariziyɛnna ma ɓa Sadusiyɛnna ɲanfunu na.»
12 Bun wo so ɓa zuunna lo ɓɛɛ a li buru ɲanfunu be lo wuraa, a ɓa Fariziyɛnna ma ɓa Sadusiyɛnna aranirobe a lo wuraa be.
13 Biyowo Yesu ciyo ho ló nɛ yenu Sezare-Filipe, lo diyora mi buwara ma han wara nɛ yɛ: «Ɓa ni wura na lo Nucoro Zo a wii?»
14 Ɓa caan lo: «Tuwan lo lo a Zan Batisi, tuwan lo Eli, tuwan ɲa lo Zeremi wurasin li Deeɓenu ɲucanna ni'ere.»
15 A Yesu lo ta a ɓabe han. Ta ɓabe lo mi a wii?
16 A Simu-Piyɛre caan lo: «O a lo Kirisita, li Deeɓenu nɛ midɛɛ Zo.»
17 A Yesu caan lo lo: «O Damuwan, Zonasi yaro Simu. Ɓɛɛ a han suraa ma mu cannu zeniya bun ma o, a wa Maa nɛ mi ho waa.
18 Un bara mu han o, lo o a Piyɛre, lo a dín bibiyo so wa un te un egilizi a li humu pa'a ɓɛɛ yi se li wa.
19 Un nɛ ho wáá pa'amayamu ɛ'ɛbiyo aa, a be wo be nɛ o yi caa li tun wa to bun caa ho waa, a be wo be nɛ o yi fuwa li tun wa to bun fuwa ho waa.»
20 Bun wo so lo heniya haan mi buwara. Lo a ɓa ɓɛɛ co bara han nuu wo lo mibe a lo Kirisita.
21 A se dín wa'ati so wa, Yesu ɓuwa mi hiya aa zeni ma mi buwara, lo mi tawɛ a yo Yerusalɛmu a mi yi sɛnuma benu ɓa Zuwifera wahecara, ɓa sara'awera ɲunasiyo ma ɓa tuwa aranina nulee. Lo ɓa de mi li humuu, a mi ve han wozoma tiinni wa.
22 Bun wa Piyɛre voo lo a ii zɛ wa. Lo a Deeɓenu isi lo biyo Ɲuso. Lo mi ɓɛɛ faanna a bun yi lo woo.
23 A Yesu yeremaa yu Piyɛre: «Le bin un se Sitani, o a un lisinu bibiyo, bari o leerobe a ɓa nucoza leerobe a mu ɓɛɛ lo Deeɓenu se.»
24 Bun wo so Yesu baraa haan mi buwara: «Nuu nɛ yi mi mu se a buwa ni, a lo naso aari mi yɛrɛ, a lo see mi uruwa a lo di un hiya wa.
25 Bari nuu nɛ yi mi mu se a isi mi mu'ɛnnu, hó naso te dín bee, a nuu nɛ yi ta a te mi mu'ɛnnu bee mɛ bena, hó a yi mi mu'ɛnnu.
26 A webe mu ɲiyan han nuu a lo yi ho dimiɲa wure, a lo yi te mi yɛrɛ mu'ɛnnu bee? Wurasin a webe lo nucoro da de nɛ aa parila mi mu'ɛnnu?
27 Lo Nucoro Zo aa ɓuwee mii Ma ɓuwaɓuwamuu ma mi anzera, a lo aa saara nuu wo nuu na a heya ma lo naso wema.
28 Ma tiyan, un bara mu han mi, ni tuwan mi he nɛ humu sun ɓɛɛ sɛ wa fiyo a ɓa ɓɛɛ ɛnnɛ ma lo Nucoro Zo ɓuweenu mi bɛnuu.»
171 Wozoma hoozin bun bɛnɛ Yesu va Piyɛre ma Zake ma mii ereso Zan a ɓa yuwa doɓoɲu nɛ hin wa.
2 Lo suraa co'o yeremaa ɓa yireē. Lo wafonu, ho ɲini'a a obara li wosonu, a lo canma, han wo puwinpuwin a obara oomu.
3 Ɓa lo mi dɛɛ a dɛ Moyize ma Eli nɛ, a ɓa woro ma Yesu.
4 Piyɛre baraa haan Yesu: «Ɲuso, mu se a wa ɛsi he. O yi ta un tɛ baforozuwin betiin: De'ere we uwe, de'ere we Moyize a de'ere we Eli.»
5 Lo pan mi waraā, a duwiduwi nɛ ɲinni'a lii ta wuruduwo ɓa wa, a tannu lo dín duwiduwi soo: «Lɛ yɛ a un Zosaannu nɛ be sin na ma tete. Mi ɲi lo wara.»
6 Biyowo ɓa buwara ɲa ho tannu so, ɓa zanna ma tete fuwa ɓa ɓunasi mi wɛ wa.
7 Yesu tu ɓo ɓaa a lo lii dunna ɓa a baraa haan ɓa lo ɓa huwo, lo ɓa yi to zan.
8 Ɓa huweniya mi wɛɛ a ɓa ɓɛɛ maa nuu wo fuwa Yesu midee.
9 Biyowo ɓa mi wa lii ho doɓoɲu wa, Yesu heniya haan ɓa lo a ɓa ɓɛɛ co woro ho yimilo so nɛ ɓa maa be a han nuu wo fuwa lo Nucoro Zo yi viya lo ɓa nuhuwora siīn.
10 Ɓa buwara diyora Yesu: «A webena ɓa tuwa aranina lo a Eli tawɛ a ɓuwee mayɛɛ mu?»
11 Lo caan ɓa: «Mu boo, Eli tawɛ a bini ɓuwee aa we'a be wo be.
12 Un bara mu han mi, Eli mana vo, a ɓa ɓɛɛ zuunna lo, a ɓa wo mi yada lo wa. A bun sin ɓa ɲa aa ɲi'orilila lo Nucoro Zo.
13 Bun wo so a ɓa buwara zun lo a Zan Batisi be lo wura haan mi.
14 Biyowo ɓa ciyo he ɓa zanma mi, banuu ni'ere tu mana Yesu se a aa cusi lo waa,
15 a baraa haan lo: «Naso, dɛɛ un hanyirezo ma'ari. A dadahiyo mi la. Lo mi wa sɛ ma tete. Tuwasinna ho de lo daan wurasin ɲuu.
16 Un va ma lo o buwara se, a ɓa ɓɛɛ daanna wiya lo yu.»
17 Yesu caan lo: «Lanapinna ma nuco'ura onu, a tuwifuwa diyan un ɛn mi se? A tuwifuwa diyan un muɲu mi?» Mi ɓuweera lo hanyirezo un se he.
18 Yesu za li ha'iri'oo wa, a li lo lo hanyirezoō, a lo waa mi ciyoo.
19 Bun wo so ɓa buwara tutuwo mana lo se, a aa diyora lo ma sɛsɛmu: «A webena wabe ɓɛɛ ɲa li ha'iri'oo nɛ yɛ yu?»
20 Yesu caan ɓa: «A biyo mi lana ɓɛɛ ɓuwa. Ma tiyan, un bara mu han mi, mi lana yi ɓuwaa a yu ɛpɛru biru na, mi da bara han hobe doɓoɲu nɛ yɛ, lo ho huwo i ma he, a ho i ma bin. Mi ɓɛɛ hin diyowo na.
21 Li ha'iri'oo nɛ yɛ sin ɓɛɛ le a yi ɓɛɛ a sun ma faralo.»
22 Ɓa buwara wure we aa fowɛ li Galile tuūn, a Yesu baraa haan ɓa wozo'ere: «Lo Nucoro Zo aa de ɓa nucoza nulee.
23 Ɓa aa ɓuwe lo, a han wozoma tiinze, lo vee le ɓa nuhuwora siīn.» Bun we yara ɓa buwara ha'iri ma tete.
24 Biyowo Yesu ma mi buwara ciyo Kapɛrinahumu, ba nɛ we fe li Deeɓenu ɓuwanirozun caan wari tu mana Piyɛre se, a ɓa diyora lo: «Mii Naso ɓɛɛ wee le li Deeɓenu ɓuwanirozun caan wari le?»
25 A Piyɛre lo fuwawe. Biyowo Piyɛre zoo li zuūn, Yesu ceceniya baraa haan lo: «A webe o lee, Simu? A wii naso tawɛ a saara li caan ma li haramani wari li tun pa'amana na? A li tun zaa le, wurasin ɓa nuhuwan?»
26 A Piyɛre caan lo lo a ɓa nuhuwan. A Yesu baraa haan lo: «A bun a mu, li tun zaa ɓɛɛ tawɛ a lee mu.
27 Bun wure wa, wa ɓɛɛ co vɛɛni ɓa ni nɛ yɛ siyan. Fɛn vɛ de ho dure ho mu ɲuu. Lo cizoyɛɛ nɛ yi van ho dure, o vɛ hó lee, a o le haa lo ɲuɓo. O lii yi wari hannu de'ere nɛ le uwe ma mɛ caanwari; o lee dín a vɛ nɛ ɓaa mɛ ma uwe ɲuti.»
181 Dín wa'ati so ɓa buwara tutuwo mana Yesu se, a ɓa diyora lo: «A wii a lo nibenu a po ɓa ni wure ho wáá pa'amayamuū?»
2 Yesu vo hanyirezo ɓuwizo aa ziinniya ɓa siīn,
3 a lo lo: «Ma tiyan, un bara mu han mi. Mi yi ɓɛɛ yerema a ziin a obara ɓabe hanyiraza ɓuwiza nɛ yɛ, to mi ɓɛɛ zo ho wáá pa'amayamuū.
4 Nuu nɛ yi liiri mite a lo ziin a obara lobe hanyirezo ɓuwizo nɛ yɛ, a ho a lo nibenu ho wáá pa'amayamuū.
5 Nuu wo nuu nɛ fi lobe hanyirezo nɛ sin na sese, to a mɛ lo naso ta bena.»
6 Yesu ɲa lo: «Nuu nɛ yi wo ɓabe hanyira nɛ lara mɛ na ni'ere lisinu saɓaɓu, to mu ya suwanni laa po a ɓa ya cɛ niyan bibiyo lo fuwoo, a ɓa de lo mu zenuɲuu hiya a mu di.
7 Mu lee ho dimiɲa han lisiro bubuwo nɛ mi hoo bena. Han lisiro-bubuwo be a waziɓi. A nuu nɛ mu we besi han lisiro-bubuwo so, to ho yu terohunnu.
8 O nu wurasin o ziyo yi de o mu be'uwee, uwan li a cun desi fesenale. Bun suwanni aa a o zo ho sii ma buwa'ere wurasin o ze'ere, a po a o ziya beɲu wurasin o nule beɲu cɛ aa, a ɓa cun o de ho daān, ho nɛ ɓɛɛ hi woo mu.
9 O yire yi de o mu be'uwee, coo li a cun desi fesenale. Bun suwanni aa a o zo ho sii ma o yii'ere a po a o yira beɲu cɛ aa, a ɓa cun o de ho daān. Ho nɛ ɓɛɛ hi woo mu.»
10 Yesu tintiyan lo: «Mi dɛɛ mite na, a mi yi to de zuwa ɓabe hanyira nɛ yɛ ni'ere na. Un bara mu han mi lo ɓa nupɛɛ anze mi ho waa, a ɓa mi wa Maa nɛ mi ho waa wafonu wa tuwite.
11 Bari lo Nucorozo mana a isi ba nɛ tunniya mu.
12 Mibe lo webe? Nuu yi yu para mumuwɛnnu (100) a lo yo'ere tunniya ɓa siīn, lo ɓɛɛ de ɓa biya mumuwɛnnu yo'ere mana (99) si ho doɓoɲu wa, a lo vɛɛ piri'a lɛ tunniya mu le?
13 Lo yi yu lo, ma tiyan, un bara mu han mi, lo sin wɛ lo pero so bena a po ɓa biyamumuwɛnnu yo'ere mana (99) nɛ ɓɛɛ tunniya mu.
14 A bun a mu! Mu ɓɛɛ a mii Maa nɛ mi ho waa sa'o a ɓabe niɓuwiza nɛ yɛ ni'ere tunnu.»
15 Mii ereso yi wo be'uwe ma o, fɛn vɛ lo wa, uwe ma lo odee. Lo yi ɲa o wara, to o yu mii ereso.
16 Lo yi ɓɛɛ ɲa o wara, ve ni'ere wurasin niɲu a cɛɛ aa, yawe a han wara so we sɛnɛla niɲu wurasin nitiin yireē a heya ma biyo mu mina mu torobee.
17 Lo ɲa yi pan a ɲi ba wara, a o bara mu han li egilizisiyo. Lo ɲa yi pan a ɲi li egilizisiyo wara a o yati lo a obara nuu nɛ ɓɛɛ zun Deeɓenu wurasin wusurufe.
18 Ma tiyan, un bara mu han mi, lo be wo be nɛ mi yi caa li tun wa, to bun caa ho waa, a be wo be nɛ mi fuwa li tun wa, to bun fuwa ho waa.
19 Ma tiyan, un ɲa bara mu han mi, lo mi niɲu ɲu yi ɓuwa li tuūn a fara be nɛ maa sin, to waa Maa nɛ mi ho waa aa nɛ mu miyan.
20 Bari niɲu, nitiin yi fowɛ un yenu na, to un mi ɓa siīn.»
21 Piyɛre tutuwo mana Yesu se, a lo diyora lo: «Ɲuso, a cuwa yɛ wa a wa ereso yi wo be'uwe ma ni, a un dera mu si aa han lo? A tuwi cuwa hooɲu le?»
22 Yesu caan lo: «Un ɓɛɛ bara han o lo a tuwi cuwa hooɲu wa, a cuwa ɓuwiyatiin ma ɓuwɛ (70) yirāmu hooɲu wa.
23 A bun na ho wáá pa'amayamu lowɛ ma pa'ama deeso nɛ voo mi tosɛra aa di ma mi iya.
24 Biyowo lo mi waa de han iya, ɓa mana ni'ere lo se nɛ tawɛ a win laa ma sere-ɓuwɛ (10 000).
25 A o biyo lo ɓɛɛ yu diyowo nɛ wina mi e, ɓaa naso lo ɓa yɛɛ lo ma mi han, lo zaa ma lo nubera wure a wina li e.
26 Lo tosɛ cunna mite do lo ziya se, a ɓunasi lo waa a yuwa lo, a lo pan muɲu mi, lo to mi win lo ee wure.
27 Lo tosɛ ɓaa naso ma'ariyo laa, a lo do lo e be si haan lo a do lo si a lo fɛnna.
28 Lo lelee, a lo sin mi tosɛroɓa ni'ere waa, nɛ ya tawɛ a win mumuwɛnu (100) lobe na. Lo tan ho a finniya fuwo na, lo fuwa ho win mi e yɛ.
29 Lo tosɛroɓa cunna mite do lo ziya se, a yuwa lo, a lo pan muɲu, lo to mi win lo ee wure.
30 Lo pan, a lo va lo vɛɛ do asoō, tuwifuwa hó wan lo ee wure.
31 Lo tosɛroɓara tuwan ma bun. Mu va ɓaa ma tete, a ɓa wuraa biyo wure mu wora a haan mii naso.
32 A bun wa ɓaa naso voo lo a baraa haan: “Tosɛ sumɛ, un ya do o e be si haan o bari o yuwa ni.
33 Uwe muso ɓɛɛ ya tawɛ a ma'ari o nilo tosɛ na, a obara biyo sin mɛ ma'arila uwe na le?
34 Ɓaa naso siin lo, a va lo na ɓa aso dɛra na, tuwifuwa lo wan mi e wure.
35 A bun si waa Maa nɛ mi ho waa muso aa wera mi, a mi nuu wo nuu yi ɓɛɛ we saɓere han mii ereso ma mi siin wure.»
191 Biyowo Yesu wuraa hanbe wara nɛ yɛ vo, lo lo li Galile tuūn a va Zude tun, ho Zurudɛn baa bɛnɛ.
2 Zanma benu we bo la, a lo wiya ɓa vanvanna.
3 Fariziyɛnna tuwan tutuwo sura lo a aa co'uwɛ lo ɲuɓoō. Ɓa diyora Yesu: «Mu tuwa wa tuwaa lo banuu daa pin mi han ho ɓuwe'ee wa le?»
4 Yesu caan ɓa: «Mi ɓɛɛ arana biyo tuwa mu Torobee lo mayɛyɛ, lo daanro, a banuu ma hannuu lo we'aa le?
5 A lo lo a bun na lo banuu fɛ mii maa ma mii naa na, a lo i cɛ mi han na, a ɓa niɲu paari we suraa de'ere.
6 Ma bun to ɓa ɓɛɛ hini a niɲu, fuwa suraa de'ere. A nucoro ɓɛɛ co fɛ be nɛ Deeɓenu yi ciya wɛ na.»
7 Ɓa Fariziyɛnna diyora Yesu: «A webena Moyize bo ɓa ni ziya ma mu, lo o yi cun o han desi, lo a o nɛ yamu cara'arovanlo laa, a o de lo si?»
8 Yesu caan ɓa: «A biyo mi siyan cohee, a bun bena Moyize na nu a mi pin mi hanna. Miyɛyɛ mu ɓɛɛ we wo ma bun.
9 A un bara mu han mi, banuu nɛ maa yi pan mi han, a lo hannuu so ɓɛɛ ɛnnɛ ara'oriyo mite; a lo banuu yi do han binu bun wá, to bun a dara'oroyamu hó banuu so wo.»
10 Ɓa buwara baraa haan Yesu: «Yi a bun a han ma bara be, to yamu cunu ɓɛɛ mana.»
11 A Yesu caan ɓa: «Ɓa ni wure ɓɛɛ tɛ mube aranirobe nɛ yɛ na yi, fuwa bá nɛ mu na na midee.
12 Ni tuwan nucovɛɛyamu yu ɓa hare ɓaa naa siyaan. A ɓa nucoza nule wo tuwan ma nucovɛɛra; a mu yi a ɓa tuwan, a bá sa'o wo bá ma nucovɛɛra ho wáá pa'amayamu bena. Nuu nɛ yi da fanmu be, a lo yɛrɛ fanmu biyo dɛ!»
13 Nituwan mana ma hanyira ɓuwiza Yesu se yawe a lo be mi nule ɓa wa, a fara han ɓa. Ɓa buwara za ɓa ni so wa.
14 Yesu baraa haan ɓa buwara: «Mi de ɓa hanyira si a ɓa ɓuwee un se. Mi ɓɛɛ co saa ɓa, bari a ɓabe si te ho wáá pa'amayamu.»
15 Lo bo mi nule ɓa hanyira wa a lo lo dín ɛnle so.
16 Banuu ni'ere tu ɓo Yesu na a diyora lo: «Naso! A han wema tetiya yɛɛ nuu tawɛ a we a yira ho sii nɛ ɓɛɛ mi ve.»
17 A Yesu caan lo: «A webena o diyo ni ma be nɛ se be. A ni'ere midee so a nitete mu. A o yi miniya a yi ho sii nɛ ɓɛɛ ve, a o fi han tuwanna wara na.»
18 A lo yarozo lo ta han a han wara yɛ? A Yesu caan lo: «Yi co ɓuwe nuu, yi co we dara'oroyamu, yi co ɲūū be, yi co haa saɓiya nibinu ɲu na.
19 De mii maa ma mii naa wa, a o ɲa waa o niban a obara uwe ote.»
20 Lo yarozo baraa haan Yesu: «Un fu bun bera so wure na. A webe hinni ɲan'an ni?»
21 Yesu caan lo: «O yi miniya a we zozo, fɛn vɛɛ yɛɛ o nuu bera wure, a o nɛ li wari so ɓa banbannasiyo na, ma bun to o yi naforo ho waa, bun bɛnɛ a o ɓuwee aa be mɛ na.»
22 Biyowo lo yarozo ɲa han wara so, lo fɛnna ma fitinɛ, bari mu wo a lo nubera boni ma tete.
23 A bun wa Yesu baraa haan mi buwara: «Ma tiyan, un bara mu han mi. Naforo so zonu we do ho wáá pa'amayamuū.
24 Un ɲa bana tin mu. Ɲumu'un zonu ma nisimi aan we sin po, naforoso zonu Deeɓenu pa'amayamuū.»
25 Ɓa buwara ɲa han wara so. Mu hamaniya ɓa ma tete a ɓa lo: «Mu yi so yu bun na, a wii da isi?»
26 Yesu diya ɓa a lo baraa haan ɓa: «Mu do ma ɓa nucoza, a Deeɓenu ɓɛɛ hin diyowo na.»
27 A bun wa Piyɛre baraa haan Yesu: «Dɛɛ wa do be wo be si a wa bo o hiya na. A webe wa yi mu?»
28 A Yesu baraa haan ɓa: «Ma tiyan, un bara mu han mi, biyowo lo Nucoro Zo yi asi mi pa'amayamu a'onu nɛ ɲinni'a wa ho dimiɲa finnuū, to mibe nɛ wure bo un hiya na, mibe aa ɛsi pa'amayamu a'ore beɓuwɛɲu wa a mi iri ɓa Isira'ɛli ni zuwin beɓuwɛɲu.
29 A nuu wo nuu nɛ yi ariyo mi zun, mii erenasiyo, mii hanmile, mii maana, mii nuna, mi za, wurasin mi muwɛnsɛn mɛ Yesu bena, ho naso aa yi be nɛ po bun sansan, a lo ɲa yi ho sii nɛ ɓɛɛ ve.
30 Nicururu nɛ a wahecara zɛrɛ aa we ɓa bɛnɛdira, a nicururu nɛ a bɛnɛdira zɛrɛ aa we ɓa wahecara.
201 Ho wáá pa'amayamu lowɛ ma muwanso ni'ere nɛ ha'iyo ha'iyo a le piri'a tosɛra aa o mi rezɛn vɛwa muwaan.
2 Lo ma ɓa tosɛra fuwara li wotiya saara wa nɛ a wari hannu de'ere. Lo tuwo ɓa tosɛra a yoora mi muwaan.
3 Lo bana lo a li wosonu dan yu, a lo maa tosɛra tuwan nɛ asi ɓuwe'ee ho naboo.
4 Lo baraa haan ba lo ba ɲa fɛn yo sɛ tonu mi rezɛn vɛwa muwaan, lo a mi sara ɓaa aa heya ma biyo tawɛ mu.
5 Ɓa fɛnna yuwa lo muwaan. Han rezɛn vɛwa muwan naso ɲa bana lo ho wosodaan, a ɲa bana lo li wohaare na, a a mu beɲu'ere lo wo.
6 Mu veni lo lo ho domɛ a lo le yu nituwan nɛ ɲa asi ho naboo ɓuwe'ee. Lo diyora ɓa: «A webena mi asi terena he ɓuwe'ee?»
7 A ɓa caan lo: «Nuu wo ɓɛɛ so wa mi tonuu.» A lo lo ba ɲa fɛn yoo mi rezɛn vɛwa muwaan.
8 Li tun hinrowo, ho muwan naso baraa haan mi toɓuweɲuso: «Ve ɓa tosɛra a o sara ɓaa. O ɓuwɛ o hiya ma ɓa cuwinnisiyo aa veni ma ɓa niyaa.»
9 Ɓa tosɛra nɛ lo sanna ho domɛ nuupɛɛ yu wari fonu hannu de'ere ere.
10 Biyowo ɓa niya mana, ba ce'o be ya be mibe taa wa. A wari hannu de'ere ere lo na ɓa nuupɛɛ na.
11 Li wari ferowo, ɓa hun'aa lo muwanso wa,
12 a ɓa tɛ lo: «A wa'ati de'ere midee ɓa tosɛra nɛ o saanna ho domɛ sa toonuu, a o pan sāārá ba na a obara wabe nɛ li wosonu ɲa terena.»
13 Ho muwan naso caan ɓa ni'ere: «Un yirā, un ɓɛɛ tun'anɲan o. Ɓɛɛ a warifonu hannu de'ere wá wa para le?
14 Fe o saara a o fɛn. Mu sin na a un han lobe bɛnɛdi nɛ yɛ a obara uwe be sin.
15 Un ɓɛɛ tawɛ a we biyo yi sin na ma un nubera le? Wurasin a webena bun ɲɛni mi aa, biyo un a nitete?»
16 Ma bun Yesu lo ba nɛ a ɓa bɛnɛdira aa we ɓa wahecara, a ba nɛ a ɓa wahecara aa we ɓa bɛnɛdira.
17 Yesu le so Yerusalɛmu wan. Lo va mi buwara niɓuwɛdee a lo baraa haan ɓa ho wan wa:
18 «Wa to ɛnnɛ mi fɛnnuu aa yoo Yerusalɛmu. Lo Nucoro Zo aa de ɓa sara'awera ɲunasiyo ma ɓa tuwa aranina nulee. Ɓa teeni li humu iri lo wa.
19 Ɓa de lo ɓa lanapinna nulee, a ba lee lo fiyan aa hɛ lo aa ɓuwa lo uruwa na, a lo vee li wozomɛ tiinze.
20 Bun wa Zebede zaa ɓaa naa tutuwo mana Yesu se ma mi nii niɲu. Lo cusi Yesu waa a faraa beɲu'ere laa.
21 Yesu diyora lo: «A webe o mi?» Lo caan lo lo a lo nɛ a mi nii niɲu nɛ yɛ ɛsi lo do'uwaā; ni'ere lo nudorole, ni'ere lo numale biyowo lo yi asiyo mi bɛnuu.
22 Yesu caan lo: «Mi ɓɛɛ zun biyo mi fara. Mi da ɲu ma han sɛnuma oro nɛ un ɲuna le?» A ɓa lo mi da mu.
23 A Yesu baraa haan ɓa: «Mu boo, mi ɲu ma ho oro nɛ un ɲuna, a mu yi a un nudorole ma un numale ɛsinu, bun ɓɛɛ le mɛ se. Waa Maa we'aa han ɛsina so ara ni nɛ, a bá ɛsi bin.»
24 Biyowo ɓa niɓuwɛ nɛ a ɲa bun, ɓa siyan lo ma tete ɓa inyan ma fɛra niɲu na.
25 Bun wa Yesu voo ɓa wure a lo baraa haan ɓa: «Mi zun han sibiyan ɲunasiyo we ɲimuwin ba nɛ ɓa mi ɲuu, a ɓa pa'amana wee zeni mi pa'a ɓa wa.
26 Bun ɓɛɛ tawɛ a we mu mibe siīn. A nuu nɛ yi miniya a we nibenu a ho we mi wure tosɛ.
27 A nuu nɛ yi miniya a we mi wure waheca, a ho we mi wure woɓɛnu.
28 Mi dɛɛ lo Nucoro Zo, lo ɓɛɛ mana a ɓa sɛ han lo, fuwa a lo sɛ han ɓa, a nɛ mi mu'ɛnnu ɓa nucoza cururu ɲuu leenu bena.
29 Biyowo Yesu zo le Yeriko a zanma benu buwa lo.
30 Maniya niɲu nɛ asi ho wan do'onu ɲa lo a Yesu mi waa anni mu. Ɓa huwa buweriyo: «Ɲuso, Davide zo, ma'ari wa.»
31 Ɓa zanma yu ɓa, lo wɛriyɛ, a ɓa yi ɓɛɛ siyanmiɓiyo! A bá titiyan buweriyo ɲan'aan: «Ɲuso, Davide zo, dɛɛ wa ma'ari.»
32 Yesu zan, a lo voo ɓa a diyora: «A webe mi miniya a un ɲiyanna miyan?»
33 A ɓa lo Ɲuso a mi yira mi.
34 Ɓa ma'ari fu Yesu na. Lo duunna ɓa yira na; ho ciyo soo ɓa niɲu yira hɛɛna a ɓa buwa lo.
211 Biyowo Yesu ma mi buwara tusura Yerusalɛmu, a ɓa ciyo Bɛtifaze loo nɛ mi han olive vɛwa doɓoɲu do'onu, lo tuwo mi buwara niɲu.
2 Lo baraa haan ɓa: «Mi fɛn vɛ ho ló nɛ mi mi waa. Ho ciyo soo, mi zo yi sunɓanu mi fɛfɛ na ma mi zo. A mi fuwe ɓa mana un se.
3 Nuu yi diyo mi ma ɓa be, a mi bara lo a lo Ɲuso miniya ɓaa, to ɓa dɛri desi a mi fɛn ma ɓa.
4 Bun wo yawe a li Deeɓenu ɲucan wara nɛ yɛ ɲuti:
5 «Mi bara han Siyo losiyo, Dɛ mi pa'ama nɛ buba mi wá yɛ. Lo wawi ma tete, a lo yuwa sunɓaro; A yuwa sunɓazo wá.»
6 Ɓa buwara fɛnna a ɓa wo biyo Yesu do haan ɓa.
7 Ɓa mana ma lo sunɓanu ma mi zo Yesu se, ɓa yoo baasi bafoni ɓa mɛn, a Yesu yuwa yoo asiyo.
8 Zanma benu ɛnna bin, a we mi waa bɛɛsi mi bafoni ho wan wa. Ɓa tuwan tɛ'aa vɛwa lɛ'ɛɛ a baasi ho wan wa.
9 Ɓa zanma nɛ we hecaa ma bá nɛ du lo bɛnɛ we mi waa buweri a ɓa tɛ lo: «A Davide zo yenu de wa; A hó nɛ buba lo Ɲuso yenu na yi duɓa, A lo yenu ɓuwani ho waa ɲusiīn yoo.»
10 Biyowo Yesu zo Yerusalɛmu a ɓa ni wure huwa ɲinsan a ɓa tɛ lo: «Lɛ yɛ a wii?»
11 Ɓa zanma caan ɓa: «Lo a li Deeɓenu ɲucan Yesu. A Nazarɛti loo, li Galile tuūn lo le.»
12 Yesu zoo li Deeɓenu ɓuwanirozuun. Lo zoo ɲa mu beyɛɛra ma mu beyɛra nɛ ɛnna bin. Lo suwara ɓa wariparila taɓalila uwa, a suwara ɓa ma'uyɛɛra a'ore a uwa li tuūn.
13 Bun bɛnɛ lo baraa haan ɓa: «Mu ɓɛɛ tuwa lo un zun aa ve ma faralozun le? A mibe yeremaa dín a wora aanna tesɛle.»
14 Mana ma lore tutuwo mana Yesu se li Deeɓenu ɓuwanirozuun, a lo wiya ɓa.
15 Mu hanmarobera nɛ lo wo ma ɓa hanyira nɛ mi wa buweri aa bara lo a Davide zo yenu ɓuwani, ɓa sara'awera ɲunasiyo ma ɓa tuwa aranina siyan fa'a bun bena tuwi pa wure.
16 Ɓa baraa haan Yesu: «O ɓɛɛ ɲa biyo ɓa woro le?» A Yesu lo fuwawe; lo ta ɓa ɓɛɛ in arana hanbe wara nɛ yɛ le? «O wo mu; a o sɛ'arolele mi waa le hare ɓa hanyira ma ɓa yeɲɛnnina ɲuwiin."
17 A bun wa lo anniya do ɓa si a fɛnna va Bɛtani, a lii duma bin.
18 Mu tunsan hinɓiyo lo arona ɓuwee ho loo, bun we a hinnu mi la.
19 Lo maa co'onu ho wan do'onu a lo vasi i zan li hiyase. Lo ɓɛɛ yu diyowo li wa fuwa vanle midee, a lo baraa haan li co'onu: «Biyo wure bɛnɛ, uwe ɓɛɛ bini hɛ biru woo.»
20 Ɓa buwara ma bun, mu hamaniya ɓa ma tete a ɓa lo: «A webena li co'onu dɛri araɓaa ho?»
21 Yesu caan ɓa lo: «Ma tiyan, un bara mu han mi, mi yi yu ho lana a mi ɓɛɛ si'asi'a woo, mi yɛrɛ ɓɛɛ dan biyo un wora libe co'onu nɛ yɛ na. Mi da bara han hobe doɓoɲu nɛ yɛ, lo a ho coo mi ciyoo a vɛɛ cun mite de mu zenuɲuu, a mu we ma mu.
22 Be wo be nɛ mi miniya na a mi fara na, mi la biyo lo mi dɛri yu mu, a to mu wee han mi.
23 Yesu zoo li Deeɓenu ɓuwanirozuun, biyowo lo mi ɓa ni araninuū, ɓa sara'awera ɲunasiyo, ɓa tuwa aranina ma ɓa nidan zoo lo se; a ɓa diyora lo: «A wii na ho pa'a aa a o wera mu bera nɛ yɛ? A wii bo o nu a o wera mu?»
24 Yesu caan ɓa lo: «Un diyo mi ma beɲu'ere so. Mi can ni ve a he un pa'a lo a un wera biyo, to un bara bun han mi.
25 Zan batɛmu lo ho waa le wurasin ɓa nucoza se? Mi can ni.» Ma bun, ɓa we mi waa wanni wɛ, a ɓa tɛ lo, mi yi lo a ho waa, to lo bara lo a webena mi ɓɛɛ we lara Zan na.
26 Mi yi lo a ɓa nucoza tuwo lo, lo mi zanna bun wara, bari ɓa zanma we lara ma tiyan lo Zan wo Deeɓenu ɲucan tete.
27 Ɓa caan Yesu: «Wa ɓɛɛ zun.» A Yesu lo: «Mɛ muso ɓɛɛ bara he un pa'a lo, a wera biyo yɛ, aa han mi.»
28 Mi leerobe a mu yɛ han wara nɛ un woro yɛ bena? Banuu deso we yu za niɲu; lo wura ma lo niyɛ a baraa haan lo: «Un yaro, huwo yo sɛ tonu han rezɛn vɛwa muwaan zɛrɛ.»
29 A ho lo mi ɓɛɛ vɛ. Bun bɛnɛ lo do mi yi, lo yerema mi leerobe a lo huwa va bin.
30 Lo banuu wara ma lo ɲuniso a baraa mu beɲu'ere haan ho, a ho caan lo: «Si'a mana, wa miyan, un vɛ.» Lo ɓɛɛ va bin.
31 Ɓa niɲu siīn a lo yɛ wo mii maa sa'o? A ɓa caan lo lo a lo niyɛ. Bun wo so Yesu baraa haan ɓa: «Ma tiyan, un bara mu han mi lo mi yi caasi ɓa wusurufera ma ɓa yuwadara aa ceceni mi Deeɓenu pa'amayamuū.
32 A biyo Zan mana mi se, a lo zeniya mi ma ho huwarayamu wan, a mi ɓɛɛ lara laa. Lapofera ma ɲààmūhanna, bá anni lara laa. Hare a mi ma bun ma mi yira, mi siyan pan ɓɛɛ wan mi, a mi lara laa.
33 Mi tɛtɛ mi ɲuvanle waawe binu na. Biyo maa wo nizunso ni'ere nɛ fa vɛwa. Lo ta sasa a i'iriyo han, a co rezɛn vɛwa biyo ɲu ɲanle, a to nawenu bin. Bun wo so lo aɓariyo ho muwan tosɛra na a lo le va tunbinu.
34 Wa'ati nɛ wo han vɛwa biyo farowo ciyo lo tuwo mi zun tosɛra ho muwan vɛra se, a ba vɛ fe han biyo.
35 Ho muwan vɛra tan ɓa. Ɓa buwanna lo ni'ere a ɓo lɛ a, a lo tiinniso ɓa duwora ho ɓo.
36 Lo ɲa bana tuwo tosɛra tuwan nɛ boni po ɓa niya ɓa se. A ɓa ɲa wo ba a obara ɓa niya besi.
37 Fuwa lo ɓuwaɓuwa mu sa, a lo tuwo mi yaro, a lo lo mi lara lo ɓa aa anmi ho mu.
38 Han rezɛn vɛwa muwan vɛra mile ma ho, ɓa baraa haan wɛ: «Dɛ lo ɛndi nɛ buba yɛ. Mi ɓuwee wa ɓuwe lo, to wa yi li ɛn wera wa taa.»
39 Ɓa tan ho a le cunna do ho saasa bɛnɛ, a ɓa ɓo lo.
40 A Yesu diyora ɓa: «A webe han muwan naso aa wera ɓa?»
41 A ɓa caan lo: «Lo yi mana lo aa ɓuwe bá nuco'ura so, a lo aɓari mi rezɛn vɛwa muwan nibiyan na nɛ wee yi han biyo mi wa'atiī a han lo.»
42 Bun wo so Yesu baraa haan ɓa: «Mi ɓɛɛ arana mube toorobe nɛ yɛ le? “Li bibiyo nɛ ɓa zuntera ya pan a cunna dosi, A dín bana a li nu'o'onu bibiyo tete. Bun a be nɛ lo li Nawasi se. A mu a hanmarobe wa yira se.”»
43 Yesu tintiyan lo: «A bun na, ma tiyan un bara mu han mi lo Deeɓenu pa'amayamu aa fe miyan a i nɛ sibiyan na nɛ nɛ a li cunnu yi.
44 Nuu nɛ yi lusi dín bibiyo so wa to lo hunhun'a, a nuu nɛ li bibiyo so yi to wa to ho naso dudu'aa wure.»
45 Ɓa sara'awera ɲunasiyo ma ɓa Fariziyɛnna ɲa han waawaa so, a ɓa fanmuwan mu lo a mibe lo hara han waawaa so a uwa na.
46 Bun wo so ɓa piri'aa co'o nɛ fira Yesu na, hare ma bun ɓa we zanna ɓa zanma yira, bari ba we wo lo ma Deeɓenu ɲucan.
221 Yesu tintiyan wa waawaa tuwan a haan ba nɛ we mi wa tɛtɛ mi ɲuvanle la. Lo baraa haan ɓa lo:
2 «Ho wáá pa'amayamu zan a obara pa'ama ni'ere nɛ lee mi yaro hanfinsanni.»
3 Lo tuwo mi tosɛra a ɓa vɛ ve bá nɛ voo mu ma li sanni dirobe a ɓa ɓuwee, a ba pan a ɓuwee.
4 Lo tuwo tosɛra biyan ma ho tannu nɛ yɛ: «Mi bara han ba nɛ voo mu, lo un dirobe sa vo. Un nana ma un biya nɛ piriyo mu ɓo vo. Lo mu wure ɲutu. Lo ɓa ɓuwee aa di mu yamu sanni dirobe.»
5 Bá nɛ vo mu ɓɛɛ we do mi yi ma mu, a ɓa nuu pɛɛ fɛnna mi wan se. Tuwan va mi muwɛnsɛɛn, tuwan va duwayile.
6 Ɓa ni tuwan fu ɓa tosɛra na, a ɲimuwiyan ɓa, a ɓo ɓa.
7 Lo pa'ama sin lo. Lo tuwo mi hinfira a ba ɓo ɓa niɓuwera so a ziya ɓa lo.
8 Bun wo so lo baraa haan mi tosɛra: «Mu yamu sanni dirobe sa vo. Bá nɛ vo mu ɓɛɛ ya yuwa yu mu diyo na.
9 Mi fɛn le han wɛnsɛ'ana, a mi ve ba nɛ wure mi yi yu bin, a ba aa di mu sanni dirobe.»
10 Ɓa tosɛra huwa va han wɛnna wa. Ɓa va ɓa ni nɛ wure ɓa maa, ɓa nuco'uwe ma ɓa nitetiya wure. Ma bun li sanni zun we su ma ɓa ni nɛ voo mu.
11 Lo pa'ama zoo li zuūn a zo dɛɛ ba nɛ voo mu. Lo maa banuu ni'ere ɓa ni siīn, a ho ɓɛɛ zan mu yamu sanni baforo.
12 Lo pa'ama diyora lo: «Un yirā, a mu yɛɛ o bona zoora he a o ɓɛɛ yu ho yamu sanni baforo.» Lo banuu ɓɛɛ caan lo ma diyowo.
13 Bun wo so lo pa'ama baraa haan mi tosɛra: «Mi cɛ lo ziya ma lo nule a mi cun lo desi ho iin han tiɓiyoo. A bin lo wɛ aa cɛ mi ɲinbiyo wa.»
14 A biyo nicururu vo, a bá nɛ see mu a nicaraza.
15 A bun wa ɓa Fariziyɛnna vɛ ma wɛ a ɓa co Yesu wa, a yi lo fi na ɓa diyorobe wa.
16 Ɓa tuwo mi buwara tuwan ma ni tuwan nɛ bo Herode hiya na, a ɓa vɛɛ diyo Yesu ma han wara nɛ yɛ: «Araniro, wa zun a o a tin-muwin, o ɓɛɛ zaan nuu yira, o ɓɛɛ lee ɓa ni wɛɛ, a o wee arani ɓa ni ma li Deeɓenu tiyan wan.
17 Wa diyo o, mu tawɛ a li laapoo wee saara Sezare na le?
18 Yesu zuunna ɓa yicema uwe be, a lo baraa haan ɓa: «Tanle ɲuɲusiyo, a webena mi co'uwɛ un ɲuɓoō?
19 Mi ɓuweera warifonu hannu nɛ wee saarala li lapo a un dɛɛ.» Ɓa mana warifonu hannu de'ere lo se.
20 A Yesu diyora ɓa: «A wii yaa ma lo toorobe mi diyo wa?»
21 Ɓa caan lo lo a Sezare. Bun wo so Yesu baraa haan ɓa: «Biyo yi a Sezare taa, mi nɛ bun Sezare na, a biyo yi a Deeɓenu taa mi nɛ bun Deeɓenu na.»
22 Lo canrobe we hanmaniya ɓa hare ma tete, a ɓa dosi lo a lo fɛnna.
23 Li wozomɛ de'ere soo, ɓa Saduseyɛnna nɛ wee bara lo ɓa nuhuwora ɓɛɛ vee, ba tuwan mana Yesu se a ɓa diyora lo:
24 «Araniro, Moyize tuwa mu a na wa; nuu ɓaa ereso yi huru do mi haan si a zo woo, to ɓaa ereso nɛ a da lo see ɓuwahanmu yawe a ɓaa ereso nɛ huru mu yi temu.»
25 Iyan ma fɛra nihooɲu ɛnna: lo niyɛɛ so han, a lo liī huru do lo hannuu si, a temu woo.
26 Lo ɲuniso do lo hannuu, a ho ɲa liī huru a lo ɓɛɛ yu temu woo. A bun ɲa wo lo tiinni fuwa ɓa nihooɲuni.
27 Ɓa bara nihooɲu wure huru ma bun a ɓa nuu woo ɓɛɛ yu temu. Ɓa wure humu bɛnɛ, lo hannuu muso liī huru.
28 Ɓa nuhuwora yi vee, a bɛ yɛ yi viya, to a wii ɓa siīn aa tuwe lo hannuu? Bari ɓa nihooɲu ni'ere pɛɛ do lo wora mi han.
29 Yesu caan ɓa lo: «Mi vuruu, bari mi ɓɛɛ fanmuwan mu toorobe ma Deeɓenu pa'a.
30 Ɓa nuhuwora veenu se, banuu ɓɛɛ see han, a hannuu ɓɛɛ mi baro. Ɓa wure aa ziin a obara anzera.
31 Mu yi a ɓa nuhuwora be, mi ɓɛɛ arana biyo tuwa Moyize tuwa vanloo a nɛ cira li vɛwezo nɛ ho daan mii be le?
32 Deeɓenu lo mi a Abarahamu ɓaa Deeɓenu, Isaka ɓaa Deeɓenu ma Zakobe ɓaa Deeɓenu. Li ɓɛɛ a nuhuwora Deeɓenu; li a ɓa niviya Deeɓenu.»
33 Bá nɛ wure we mi waa tɛtɛ mi ɲuvanle la we hamana lo aranirobe bena.
34 Ɓa Fariziyɛnna ɲa lo Yesu wara hara ɓa Sadusiyɛnna, a bun wa ba vɛ ma wɛ.
35 Ni'ere ɓa siīn nɛ wo ho tuwa araniro, diyora lo, a ɛra lo ura na:
36 «Araniro, a ho tuwa wara yɛɛ ɓuwa po han hɛn'a wure?»
37 Yesu caan lo: «Waa li Nawasi o Deeɓenu ma o siin wure ma o mɛnɛ'ɛn wure, ma o leerobe wure, ma o pa'a wure.
38 A ho tuwa so ɓuwa po han tuwɛna nɛ a wure, a hobe ɲa a ho diyo yɛ.
39 Dɛɛ han ɲuniso nɛ. O waa o niban a obara o yɛrɛ. Tuwa woo ɓɛɛ mana nɛ ɓuwaa po han.
40 Moyize tuwa wure ma ɓa Deeɓenu ɲucanna wara wure caa hanbe tuwɛna beɲu nɛ yɛ na.
41 Biyowo ɓa Fariziyɛnna ɛnna mi felemawɛ, Yesu diyora ɓa:
42 «A mu yɛɛ a mi leerobe lo Kirisita bena? Lo a wi temu nuu?» A ɓa lo lo a Davide zo.
43 Yesu tintiyan lo: «A ma mu yɛɛ li Ha'iri-Senu we ɲannana Davide a ho mite, a ho ló lo a mi Ɲuso? Bari Davide we lo:
44 “Li Nawasi baraa haan waa Naso, Ɛsi un nudorole Tuwifuwa un yi na a o cɛciya o ziyo bo o ze'usiyo wa.
45 Davide mite we voo lo ma Naso. A ma mu yɛ lo da wera lo zo?”
46 Wara de'ere wo ɓɛɛ ɛnna a nɛ nuu canna Yesu yu. A fɛ dín wozomɛ so wa nuu wo ɓɛɛ banna ha mi siin a diyora lo.
231 A bun wa Yesu baraa haan ɓa zanma ma mi buwara:
2 «Ɓa tuwa aranina ɲunasiyo ma ɓa Fariziyɛnna, a bá nuu Moyize tuwa wara fuwenu mi.
3 Bun we, mi we ɲi ɓa wara, a we biyo ɓa yi baraa haan mi, a mi yi to vɛsi ma ɓa wema, bari biyo ɓa woro ɓa ɓɛɛ we bun.
4 Ɓa wee cɛ sero nɛ ci aa be ɓa ni buwabuwa wa, a ɓabe ɓɛɛ tɛ a haare mi nubɛro ɓuwi a dun huwa.
5 Be pɛɛ nɛ ɓa we, to ɓa we mu a ɓa nucoza mi ɓa. Ɓa wee we mi vanle popaa, a ɓa lee buwinsan nɛ to'a sɛsaa mi bafoni ɲuwin na.
6 Ɓa wa a we ɓa niyaa mu dirobe a'ore wa, a wa a ɛsi han a'ore ya wa han Deeɓenu faralozuwiīn.
7 Ɓa wa a ɓa nii tɛɛ ɓa han pɛpɛrɛɛ̄, a wa a ɓa ni wee ve mi ma ɲunasiyo.
8 Mu yi a mibe, mi ɓɛɛ co nɛ a ɓa ni ve mi ma ɲunasiyo, bari ɲuso a ni'ere a mibe wure a inyan ma fɛra.
9 Mi yi co ve nuwo li tun wa ma Ma, bari a ni'ere midee so a mii Ma, ho a lɛ mi ho waa.
10 Mi yi co nɛ a ɓa ve mi ma ɲunasiyo, bari a ni'ere midee a ɲuso, ho a lo Kirisita.
11 Mi wure nibenu tawɛ a we mi wure tosɛ.
12 A biyo nuu nɛ yi yoori mite, hó a liri; a nuu nɛ yi liri mite si, hó yoori.
13 Nani mi mibe nɛ a ɓa tuwa aranina ɲunasiyo ma mibe Fariziyɛnna nisin'eciyan ɲu. Mi we ɲi ho wáá pa'amayamu zun'an a hera ɓa ni ɲu. Mibe mite ɓɛɛ zo, a ba nɛ yi miniya a zo mi ɲa pan ɓɛɛ de ba wan si.
14 Nani mi mibe nɛ a ɓa tuwa aranina ɲunasiyo ma mibe Fariziyɛnna nisin'eciyan ɲu. Mi wee di ɓa hanna nɛ bara huru mu zuwin a ɓa faralola to'a, aa zenina mite. Bun bena iri aa we ɲii ɓa wa.
15 Nani mi mibe nɛ a ɓa tuwa aranina ɲunasiyo ma mibe Fariziyɛnna nisin'eciyan ɲu. Mi wee hɛ fe li tun a hɛ mu zenuɲuu wa yawe a ni'ere ya tu'uɓi, a biyowo lo yi na mite Deeɓenu na to mi bana wo lo ma iriɓi dan zo ma cuwaɲu a po mayɛɛ.
16 Nani mi mibe nɛ a wanhecara maniya ɲu. Mi lo nu nɛ yi bara li Deeɓenu ɓuwanirozun na, lo to bun nii mana, a nu nɛ yi bara ma li Deeɓenu ɓuwanirozun yi sannu lo to bun caa.
17 Ɓa dɛdɛra ma ba mana so. A ho sannu be ɓuwa po mu le, ta a li Deeɓenu ɓuwanirozun nɛ wee cii ho sannu mu?
18 Mi lo nu nɛ yi baara li sara'awele na, lo to bun nii mana, a nu nɛ yi bara li sara'a na dín nɛ mi li sara'awele wa, lo to bun caa.
19 Maniya, a webe be ɓuwa po mu? A li sara'a le, wurasin li sara'awele nɛ wee we li sara'a ma besiya?
20 Nuu nɛ yi baara li sara'awele na, to a dín ma biyo wure mi li wa o baara na.
21 Nuu nɛ yi baara li fe-senu na, to a dín ma ho nɛ mi lii na o baara.
22 Nuu nɛ yi baara ho waa na, to ho naso baara Deeɓenu ɓɛɛ a'onu ma ho nɛ asi li wa na.
23 Nani mi mibe nɛ a ɓa tuwa aranina ɲunasiyo ma mibe Fariziyɛnna nisin'eciyan ɲu. Mi wee nɛ mu ɲii nɛ pinpiyan sin, mu tinvanle ma mu zevanle ɓuwɛniso Deeɓenu na, a mi ɓɛɛ yati ho tuwa wara, nɛ a ho tereyamu, li ma'azunle ma ho tan'ereyamu nɛ a biyo ɓuwa po mu. A bun a biyo mi ya tawɛ a we mayɛ, a mi ɲa ɓɛɛ co cansan biyo a na.
24 Wanhecara maniya, mi wee cii mi ɲuu aa he munuweza ɲu, a mi ɲa vin ɲumu'un.
25 Nani mi mibe nɛ a ɓa tuwa aranina ɲunasiyo ma mibe Fariziyɛnna nisin'eciyan ɲu. Mi wee siya ho oro ma li oonɛ manu, a han yi zo su ma aanlo ma leerobe uwe.
26 Fariziyɛn mani, cii ho oro yi ve ma bun to ho manu muso ma ci.
27 Nani mi mibe nɛ a ɓa tuwa aranina ɲunasiyo ma mibe Fariziyɛnna nisin'eciyan ɲu. Mi lowɛ ma búwó nɛ ɓa fooriyo ho iin, a han yi wure zo su ma nuhuwora huwan ma beso'ora si wo si.
28 A bun ɲa a mibe. Mi lowɛ ma nitetiya ɓa ni yira se, a mi yi su ma uremu ma oomu.
29 Nani mi mibe nɛ a ɓa tuwa aranina ɲunasiyo ma mibe Fariziyɛnna nisin'eciyan ɲu. Mi wee te li Deeɓenu ɲucanna ɓuwo, a ɓa nitetiya ɓuwo mi do'orili han na.
30 A mi lo ya yi a mibe ɛnna mii maadan wa'atiī, lo to mibe ɓɛɛ we ɓuwariyo mi ɲu ma ɓa a ɓora li Deeɓenu ɲucanna.
31 Ma bun, mi wara a do mite, lo mi a ba nɛ ɓo li Deeɓenu ɲucanna temu.
32 Diyo ɓa mazinna mii maana mi si dín a puwiri.
33 Huwa, dihuwa ɓaa nɛnaa! Mi ce'obara mi vi ho iriɓi dan na uwɛ?
34 Bun bena mi tɛtɛ mi ɲuvanle. Un tuu Deeɓenu ɲucanna tuwan, ha'iresiyo ma ɓa tuwa aranina ɲunasiyo tetiya mi se. Mi ɓuwe ɓa tuwan aa ɓuwa ɓa tuwan buwan na. Mi hɛ ɓa tuwan ma fiinmɛ mi Deeɓenu faralozuwiīn, a mi ɲi'orili ɓa lo wo loo.
35 Bun yi wo, to bá nɛ mi towa a ɓo cannu hɛ'ɛ aa lii mi waa; a see lo niterenɛ Abɛli ɓuwenu wa tuwifuwa Berekiya yaro Zakari, hó nɛ mi we ɓo li Deeɓenu ɓuwanirozun ma li sara'awele aza.
36 Ma tiyan, un bara mu han mi, lo bun wure aro te ɓa wɛrɛ-nucoza wa.
37 Yerusalɛmusiyo! Yerusalɛmusiyo! Wiyo! Mibe wee ɓuwe li Deeɓenu ɲucanna, aa duwo ba nɛ Deeɓenu tuwo mi se ma bubuwo aa ɓuwe. A cuwa yɛɛ un ɛnna mu se a o mi wɛ wa un do'onuu, a obara biyo sin onu wee ora mi za wɛ wa mi miyan hiya se, a mi pan wure?
38 Uwa o zun aa we ō'órōō.
39 Un bara mu han mi, lo mi ɓɛɛ hini bini mi ni tuwifuwa biyowo mi yi woro lo: “A Deeɓenu duɓaa han lɛ nɛ lo ɓuwee lo Ɲuso yenu na.”
241 Yesu zo lo li Deeɓenu ɓuwanirozuun. Biyowo lo mi waa fɛn, lo buwara tutuwo mana lo se a a ha li Deeɓenu ɓuwanirozuun terobe co'o semu haan lo.
2 A Yesu baraa haan ɓa: «Mi maa mu terobe beriya nɛ yɛ le? Ma tiyan, un bara mu han mi, bibiyo de'ere yɛ ɓɛɛ ɛn bibiyo wa nɛ ɓɛɛ aro fisi.»
3 Biyowo Yesu asi han olive vɛwa doɓoɲu wa, lo buwara mana lo se midee a aa diyora lo: «Zeni wa ma li wa'ati nɛ mu wee. A mu miniwarobe yɛ ma zeni o ɓuweenu ma ho dimiɲa venu?»
4 A Yesu caan ɓa: «Mi dɛɛ mitena a nuwo ɓɛɛ co yi mi viiri.
5 Bari nicururu aa ɓuwee un yenu na, a ɓa bara lo a mibe a lo Kirisita. Ɓa yi ni nɛ boni aa e'a.
6 Mi ɲi hiyan uru'aa mi do'onuu, aa ɲi hiyan be wara seenale. Mi ɓɛɛ co nɛ a bun diyowo huweni mi mi ciyoo. Bun wure tawɛ a cii ve. A bun pan ɓɛɛ in we ho dimiɲa veni.
7 Si ma si aa huwo wɛ na, a pa'amayamu ma bɛnu ɲa aa huwo wɛ na. Hinnu ma tun zɛrobe aa ɛn han ɛnna tuwaan.
8 Bun bera so wure aa we a obara lo hantero tuwara yaa.
9 Bun wo so ɓa aa de mi nuu a ɓa ɲi'orili, a ɓa ɓuwe mi. Han sira wure aa ɲii mi mɛ yenu bena.
10 Dín wa'ati soo, nituwan aa de ho lana si, aa le wɛ hɛni, aa unmu wɛ na.
11 Deeɓenu ɲucanna uwe cururu aa le, a ɓa e'a niciyo.
12 Ho omu aa naa a nicururu waminu aa wɛ.
13 A lɛ yi ɲamico tuwifuwa mu veni, to ho naso aa isi.
14 Li bɛnu tansinnu aa buwee fe ho dimiɲa wure. Bun we sɛrɛyamu han sira nucoza wure se, bun bɛnɛ to mu ma ve.
15 Biyowo mi yi maa mu be'uwe suma wenu he mu ɓɛɛ ya tawɛ, a nɛ li Deeɓenu ɲucan Daniyɛli wura be, a lɛ yi ara mu, a ho fe soɓi.
16 Bun wo so, ba nɛ yi mi li Zude tuūn luwi yoo han doɓoɲulee.
17 Mu yi wo a nuu nɛ mi hanco, a ho ɓɛɛ co lii, a bara mi zoo see be mi zuun.
18 Nuu nɛ yi mi han muwɛnsɛɛn, a ho ɓɛɛ co aro ɓo a bara mi zoo see mi baforo.
19 Ɓa hanfuwinsiyo ma ɓa hanna nɛ ɲɛnni mi zaa han wozoma soo, nani a ba taa.
20 Mi fara Deeɓenu na a bun bera so ɓɛɛ co we mutannuu wurasin li vunurowozomɛ zeso.
21 Bari han wozoma soo, ɲin'uwe nɛ ɲu'an ɓɛɛ in wo diyaa, hare mu hiyaɓuwɛ nɛ Deeɓenu daanna ho dimiɲa fuwa zɛrɛ, a nɛ ɲu'an ɓɛɛ bana we aa ɛn.
22 A lo Ɲuso yi ɓɛɛ ya utaniya han wozoma so na, nuu wo ɓɛɛ ya isi. Lo utaniya han, ba nɛ lo lena a wɛ'aa bena.
23 Ma bun, nuu nɛ yi bara han mi, lo lo Kirisita mi he, wurasin he vɛ, Mi ɓɛɛ co la laa.
24 Saɓera aa ɓuwee a ɓa ve mite ma lo Kirisita, a ɲa ve mite ma Deeɓenu ɲucanna, a ɓa we zenirobera ma hanmarobera aa viirila ɓa ni, a mu ya yi wee yi, a viirila ba nɛ Deeɓenu leena.
25 Mu yi a mibe, mi urasi mite sese, bari un ɓuwasaa miyan ma mu wure.
26 Nuu yi bara han mi, lo mi dɛɛ, lo lo mi li hɛnletuūn, mi yi co vɛ bin. Wurasin ɓa yi bara han mi lo dɛɛ, lo lo mi zun desoo, mi yi co la la.
27 Biyo sin ho wuroɓuwɛrobe wee ɲinni'ara ho waa, a see li wolele tuwifuwa li wotele, a bun sin aa we lo nucorozo ɓuweenu.
28 A feni nɛ yuwo huwi yi mi, a bin ɓa duɓara we fewɛ.
29 Han wozoma soo, han tuwara anninu bɛnɛ, li wosonu aa tɛ tiɓiru, a ho piyan ɓɛɛ hinni ce. Han manawa aa fatiya, a han pɛ'ɛ nɛ mi ho waa aa ya'aya'a.
30 Dín wo soo, ɓa aa mi lo Nucoro Zo a lo ɓuwee han duduwo wa ma pa'a ma ɓuwaɓuwamu benu.
31 Li bannu diyo'in aa huwin, a lo tuu mi anzera ho dimiɲa do'uwa bena, a ba o ba nɛ Deeɓenu wɛ'aa wɛ wa a fɛ li tun ɲuɓo'ere, fuwa diyo a.
32 Mi fanmu li co'onu waawe: biyowo li lɛ'ɛ yi cancan, aa sɛ van-fiyan to mi zun a ho yiyo suraa.
33 Ma bun sin, mi yi maa a bun bera so mi waa we, a mi zuun a lo Nucoro Zo ɓuweenu sura, a lo mi ho zun'aān.
34 Ma tiyan, un bara mu han mi lo ɓabe wɛrɛ-nucoza nɛ yɛ ɓɛɛ ve a mube bera nɛ yɛ ɓɛɛ ɛnnɛ ciyo.
35 Ho waa ma li tun aa anni, a mɛ wara ɓɛɛ anni dɛɛ.
36 Mu yi a li wozomɛ wurasin li pafonu, nuu woo ɓɛɛ zun dín, hare ɓa anzera nɛ mi ho waa, hare lo Zo, nuu woo ɓɛɛ zun dín fuwa lo Maa midee.
37 A biyo we wo mu Nuwe wa'atiī a bun ɲa aa we mu a lo Nucorozo yi ɓuwee.
38 A heya ma bun, saani a mu ɲuu benu di li tun, ɓa ni ya wee di a ɓa ɲu, a ɓa we mi yamu, wurasin aa nɛ mi zara wɛ na yamuu, tuwifuwa li wozomɛ nɛ Nuwe zoo li muwee;
39 ɓa ɓɛɛ lo diyowo unpa, fuwa mu ɲuu hara ɓa wa a anniya ma ɓa wure. A bun sin ɲa aa we mu, biyowo lo Nucorozo yi ɓuwee.
40 Bara niɲu nɛ mi muwan'ere, ba ni'ere see a ni'ere desi.
41 Hanna niɲu nɛ paariyo ni duwo, ba ni'ere ɲa see a ni'ere desi.
42 Bun we mi yɛrɛ dɛɛ mitena, bari mi ɓɛɛ zun li wa'ati nɛ lo Ɲuso aa ɓuwee.
43 Mi fanmu mu sese. Li zunso yi zun li wa'ati nɛ lo anro aa ɓuwee ho tinaa, lo ya ɛndɛɛ a lo ɓɛɛ ya desi a ɓa coco lo zun to'o tuwi.
44 A bun na mibe ɲa ɛndɛɛ, bari mi ɓɛɛ zun li wa'ati nɛ lo Nucoro Zo aa ɓuwee.
45 A lo toosɛ huwara, ha'iriso yɛ mi a ɓaa naso aɓariyo mi zun tosɛra na, a lo we nɛ ba dirobe ba na mi wa'atiī?
46 Ɓaa naso yi arona mana a a yu a lo mi mi tonuu, to ho tosɛ so damuwan.
47 Ma tiyan, un bara mu han mi, lo lo be lo si mi nubera wure ɲu.
48 Mu yi wo a lo a tosɛ sumɛ, to lo bara: “Waa naso ɓɛɛ ɓuwee fuwafuwa”,
49 a lo te mi niza tosɛra wa a wee buwan, a a ɓa ɲanɲu'era ma lo wee paari ɲu a di.
50 Ho tosɛ so ɓaa naso ɓuwee vi la li wozomɛ nɛ lo ɓɛɛ ya pa be ma wa'ati nɛ lo ɓɛɛ ya zun.
51 Ɓa naso aa ɲa lo, aa cɛɛ lo ɓa nisin'eciyansiyo na. Binni lo aa wɛ aa cɛ mi ɲinbiyo wa.
251 A bun na ho wáá pa'amayamu aa ziin a obara hanzawe niɓuwɛ nɛ so mi fitɛɛn a lee sinna lo hanfinbaro waa.
2 Ɓa nihonu ɓa siīn wo cɛresiyo, a ɓa nihonu nɛ a wo ha'iresiyo.
3 Ɓa cɛresiyo we sanna mi fitɛɛn a ɓa ɓɛɛ can ɲii woo;
4 a ɓa ha'iresiyo nupɛɛ can ɲii sinnu ma mi fitinɛ.
5 A biyo lo hanfinbaro mɛnna a lo ɓɛɛ ɓuwee, ɓa wure dadaɓura'aa a li to duma tɛtɛ.
6 Biyowo li tun na, tannu ɲansan: “Dɛ lo hanfinbaro nɛ buba yɛ. Mi nɛ wa lee sin lo waa.”
7 Bun wo so ɓa hanzawe niɓuwɛ wure huwa a siri mi fitɛɛn.
8 Ɓa cɛresiyo baraa haan ɓa ha'iresiyo: “Mi han wa ma ɲii tuwan, yi a bun wa fitɛɛn ma mi hi.
9 A ɓa ha'iresiyo lo he'ee, lo bari mu ɓɛɛ le mibe ma wabe. Lo mu suwanni po a ɓa fɛɛn vɛ yɛ ɓa yɛɛra se.
10 Biyowo ɓa cɛresiyo fɛnna a vɛ yɛ mi ɲii, dín wa'ati soo lo hanfinbaro mana. Bá nɛ we we'aa mite zoo ma lo li yamu sanni zuun, a ho zun'an va aa ɲa.
11 Bun bɛnɛ ɓa hanzawe nɛ a aa ciyo, a ba to buweri: “Naso! Naso! Hɛɛ a wa zo.”
12 Lo hanfinbaro caan ɓa: “Ma tiyan, un bara mu han mi. Un ɓɛɛ zun mi.”
13 Yesu tintiyan lo: «Bun bena mi ɛndɛɛ, a biyo nuu ɓɛɛ zun li wozomɛ ma li wa'ati.»
14 Mu zan obara banuu deso nɛ le vɛ lo. Lo voo mi tosɛra a aɓariyo mi nube ɓaa.
15 Lo na talanna be honu ni'ere na, a na talanna beɲu lo lɛ'a na a na de'ere lo tiinniso na. Nupɛɛ yu a heya ma lo daanrobe. Bun bɛnɛ lo fɛnna va mi lo.
16 Lɛ yu han talanna behonu huwa mi ciyoo a yerema mi nuu ma dín wari so, a lo yu li ɲu'an behonu a wora mi cunu a ciya.
17 Lo beɲuso ɲa muso yu beɲu a bo mi taa wa.
18 Li de'ereso vɛ co aan li tuūn, a lii lu mii naso wari.
19 Mu mɛɛnna, to ɓa tosɛra ɓaa naso arona mana. Lo diyora mi tosɛra ma mi wari be.
20 Ho nɛ yu han talanna behonu tutuwo mana ma talanna behonu biyan a lo lo: “Waa naso, o we aɓariyo talanna behonu na. Un sa yu behonu biyan. Dɛ hɛn yɛ.»
21 Ɓa naso baraa haan lo: “Fo fira, tosɛ tete, tan'ereso. O wo tan'ereso mu bera nɛ cunnu ɓɛɛ ɓuwa mu. Un aa aɓari bera nɛ cunnu ɓuwa aa. Ɓuwee aa zo mi naso damuu.”
22 Lo tosɛ nɛ yu han talanna beɲu tutuwo mana, a hó ɲa lo: “Waa naso, o we aɓariyo talanna beɲu na. Un sa yu beɲu biyan. Dɛ hɛn yɛ.»
23 Ɓaa naso baraa haan lo: “Fo fira, tosɛ tete, tan'ereso. O wo tan'ereso mu bera nɛ cunnu ɓɛɛ ɓuwa mu. Un aa aɓari bera nɛ cunnu ɓuwa aa. Ɓuwee aa zo mi naso damuu.”
24 Bun bɛnɛ, hó nɛ yu li talan de'ere muso aa da mite a lo lo: “Un zuunna a o a nuu nɛ be do, nuu nɛ wee cii feni nɛ lo ɓɛɛ zan, a see feni nɛ lo ɓɛɛ bosi.
25 A bun na un zanna, a un vɛɛ lu o talan li tuūn. Dɛ diyo, fe o diyo.”
26 Ɓa naso caan lo: «Tosɛ sumɛ, puwɛro nɛ. O zuunna a un wee cii feni nɛ un ɓɛɛ zan, a se feni nɛ un ɓɛɛ bosi.
27 Bun we, o ɓɛɛ ya we tawɛ a o vɛ aɓari un talan ɓa wɛɛsiyo le? To biyo un arona mana yɛ, to un aa yu li mi ɲu na ma li cunnu nɛ bo mu.
28 Mi fe lo wari a nɛ lo beɓuwɛso na.
29 A biyo nuu nɛ yi yu, ɓa aa han ho a ho taa we boni, a nuu nɛ yi ɓɛɛ yu, to hare biyo mi lo se, ɓa aa fe bun la.
30 Yi a lo tosɛ biin nɛ yɛ, mi cun lo desi ho iin li tiɓimaa. A binni we wiya ma ɲinbiyo cɛ'in.
31 Lo Nucoro Zo yi mana ma mi ɓuwaɓuwamu, ma mi anzera wure, lo aa ɛsi mi pa'amayamu a'onu wa.
32 Han tunwan sira wure aa fewɛ lo waa, a lo wɛ'a ɓa le wɛɛ a obara biyo sin lo biyadidi wee le'ara ɓa viyora ma ɓa para wɛɛ.
33 Lo aa o ɓa para mi nudorole a ɓa viyora ɛn lo numale.
34 Bun wo so lo pa'ama a bara han ba nɛ lo nudorole: «Mi ɓuwe, mibe nɛ waa maa duɓa mi wa. Mi ɓuwee aa yi mu pa'amayamu nɛ wo'aa ara mi hare ho dimiɲa hiyaɓuwɛrowo.
35 Bari hinnu ɛnna na a mi haan ni a un du. Hinhiyan ɛnna na a mi haan ni ma ɲuu a un ɲuu. Un wo nuhunu mi se, a mi can ni sese.
36 Un wo pɛruso, a mi lena un pɛru. Un to vannu, a mi do ɲu na. Un ɛnna asoō, a mi lena un unpa.»
37 Ɓa niterena aa bara han lo: “Ɲuso, a diyan wa maa a hinu mi aa, a wa haan o a o du? Wurasin hinhiyan a wa haan o a o ɲuu?
38 A diyan wa maa o a o a nuhunu a wa can o sese? Wurasin a pɛru mi aa, a wa lena o pɛru?
39 A diyan wa maa a o to vannu, a wa variyo o? Wurasin o ɛnna asoō, a wa lena o unpa?”
40 Lo pa'ama can ɓa: «Ma tiyan, un bara mu han mi, zeze nɛ mi yi wo mu a haan ɓabe niɓuwiza nɛ buwa ni ni'ere, to a mɛ mi wo mu haan.”
41 Bun bɛnɛ lo bara han bá nɛ lo numale: “Mi le bin un se. Mi da'aa. Mi fɛɛn vɛ ho dan nɛ ɓɛɛ hi woo mu, hó nɛ we'aa Sitani ma mi to'ara bena.
42 Bari hinu ɓo ni, a mi ɓɛɛ haan ni a un du, hinhiyan ɓo ni, a mi ɓɛɛ haan ni a un ɲuu.
43 Un wo nuhunu a mi ɓɛɛ haan ni ma laale. Un wo pɛruso, a mi ɓɛɛ lena un pɛru. Un to vannu, a ɛnna aso, a mi ɓɛɛ lena un unpa.”
44 Ɓa muso can lo: “Ɲuso, a diyan wa maa a hinnu wurasin hinhiyan mi waa ɓuwe o; wurasin a o a nuhunu, pɛruso, wurasin a o to vannu, wurasin a o mi asoō a wa ɓɛɛ sa haan o?”
45 Lo pa'ama aa can ɓa: “Ma tiyan, un bara mu han mi mi daanna ɓɛɛ wo mu haan ɓabe hanyira nɛ wure niɓuwizo nuwoo vo, to a mɛ nɛ he yɛ mi ɲa ɓɛɛ wo mu haan.”
46 Bá ni so a vɛ mu hɛrobe nɛ ɓɛɛ vee, a mu yi a ɓa niterena, bá vɛ ho sii nɛ ɓɛɛ mi vee.
261 Biyowo Yesu la'ariyo hanbe dɛmuwan nɛ yɛ wure vo, lo baraa haan mi buwara:
2 “Mi zun a wozoma ɲu zɛrɛ bɛnɛ a sanni. Lo Nucoro Zo aa de nuu, a ɓa ɓuwa lo.”
3 Bun wo so ɓa sara'awera ɲunasiyo ma ɓa Zuwifera nidan zo fowɛ lo sara'awe-inso Kayife luu.
4 Ɓa co a mi mi Yesu fina ma daɓere a ɓuwe.
5 Ɓa bo wɛ, yawe a mu ɓɛɛ co we li sannize a uru'a ca yi huwora ɓa zanma siīn.
6 Biyo yɛ we a Yesu mi Bɛtanii, Simu nɛ a lo ɓuwele zuun.
7 Hannuu ni'ere tutuwo mana lo se ma ɲii nɛ pinpiyan sin a ɲa ya he. Lo bɛɛna mu ɲii so Yesu ɲu a ho mi waa di.
8 Ɓa buwara ma bun, a ba sinlo a ɓa tɛ lo: “A webe a libe yamɛ nɛ yɛ ɲu?
9 Dɛɛ nuu ya da mu yɛɛ ya heɓuwee a wera sanmu ma ɓa banbannasiyo.
10 Yesu soɓiyo ɓa wara na, a lo baraa haan ɓa: “A webena mi sɛɛ lo hannuu nɛ yɛ? Lo wo be nɛ se mɛ se.
11 Mi yi banbannasiyo mi se tuwite, yi a mɛ mi ɓɛɛ mi mɛ tuwite.
12 Lo buwara mu ɲii nɛ yɛ un suraa na aa hunna ni.
13 Ma tiyan, un bara mu han mi: feni pɛɛ nɛ hobe bɛnu tansinnu nɛ yɛ yi woro, ho dimiɲa wure, ɓa ɲa aa wuro aa lee lobe hannu nɛ yɛ be nɛ wo.
14 A bun wa ɓa niɓuwɛɲu ni'ere, nɛ ɓa ve ma Zuda Isikariyote, va ɓa sara'awera ɲunasiyo se, a lo vɛ baraa haan ba:
15 “A webe mi nɛ na a un yi de lo mi nuu?” A bá lii na warifonu hannuwan ɓuwiyaɓuwɛ (30) la.
16 A see dín wa'ati so wa, a lo mi wa yati aa piri'a biyo lo dera Yesu ɓa nulee.
17 Li buru nɛ ɲanfunu ɓɛɛ uwaa wozomɛ yɛ, Yesu buwara diyora lo: «A weso o miniya a wa sɛ sanni dirobe a han o?»
18 Yesu caan ɓa lo ɓa fɛn zo ho ló nu ni'ere se, a mi bara han lo, lo lo Naso lo: “Un wa'ati sura a a uwe zuun un aa we sanni ma un buwara.”
19 Ɓa buwara wo biyo Yesu baraa haan ɓa, a ɓa wo'aa sanni.
20 Li tun hinrowo, Yesu asiyo ma mi buwara niɓuwɛɲu aa di.
21 Biyowo ɓa mi diyoo, lo baraa haan ɓa: “Ma tiyan, un bara mu han mi, ni'ere mi siīn aa de ni nuu.”
22 Ɓa boore be'aa ma tete, a ɓa nu wo nu diyora lo, lo ta a mibe le Ɲuso?
23 Yesu caan ɓa: “A lɛ nɛ ma ni paariyo daanna li sinnuu, a hó de ni nuu mu.
24 Lo Nucoro Zo a fɛɛn a heya ma biyo mu tuwara lo conuu. Lo banuu nɛ yi de lo Nucoro Zo nuu, nani mi ho ɲu. Mu suwani a lo ya yi ɓɛɛ too.”
25 Zuda nɛ mi lo de nuu baraa haan lo: “A mɛ le Ɲuso?” A Yesu caan lo: “O wura mu.”
26 Biyowo ɓa mi diyoo, Yesu so buru a lo do bari'a Deeɓenu na, a lo ha'aa li na mi buwara na a lo lo: “Mi wure fe cɛ, mu a un suraa.”
27 Bun bɛnɛ lo so ho oro a lo do bari'a Deeɓenu na. Lo na ho ɓa a lo lo: “Mi ɲu han wɛ.
28 Biyo yɛ a un cannu, mu a mu cannu nɛ de ɲuɓuwari, cannu nɛ uwasi ni cururu be'uwe wiyanmu bena.
29 Ma tiyan, un bara mu han mi, un ɓɛɛ bana ɲu rezɛn biyo ɲuu, tuwifuwa zeze nɛ un ma mi yi bana paari ɲu mu waa Maa bɛnuu.
30 Ɓa huwa siyora lele, a bun bɛnɛ, ɓa fɛnna yuwa han olive vɛwa doɓoɲu wa.
31 A bun wa Yesu baraa haan mi buwara: “Ho zɛrɛ tina, mi wure aa pin ni, bari mu tuwa: un aa hɛ lo pedidi a lo pe'uwi aa yara'a.
32 A un veenu bɛnɛ, un ceceni mi li Galile tuūn.”
33 Piyɛre so han wara a lo baraa haan Yesu: “Hare a ɓa wure pin o, mɛ ɓɛɛ pin o woo.”
34 A Yesu caan lo: “Ma tiyan, un bara mu han o, zɛrɛ tina dede, saani a lo oɓɛ huwinni, bun we a o pan tuwi cuwatiin.”
35 Piyɛre caan lo: A muna a un hi ma o, a un ma ɓɛɛ pin o woo.” A ɓa bɛ a wure muso la mi ɲuwin ma bun sin.
36 Yesu ma mi buwara bowɛna a va feni nɛ yenu Zɛtisemanɛ. Lo baraa haan mi buwara: “Mi ɛsi he a un vɛ ma waa beza a vɛ fara.”
37 Lo va Piyɛre ma Zebede zayira niɲu. Sinvɛɛ ma bobeere zoo lo,
38 a lo do tannu: “Li sinvɛɛ taan, un mu'ɛnnu a zuruu. Mi ɛsi he, a mi caan mi yira na ma ni.”
39 Lo tu va ma waa beza, a lo cunna mi do, a li ɓuunasi mi waa wá, a lo fara bɛrɛbɛrɛ: “Waa Maa yee, mu yi we yi, o ɓɛɛ ya nɛ a hanbe sɛnuma nɛ yɛ cee ni le? Bun wure wá, ɓɛɛ a biyo mɛ yi miniya na uwe, a biyo uwe yi lo bun.”
40 Lo arona mana mi buwara ni tiin se, a aa yi a bá toduma. A lo lo Piyɛre na: “A mi ɓɛɛ daanna ɛnnadɛɛ ma ni lɛrezo de'ere woo le?
41 Dɛɛ un lo mi ɛndɛɛ a mi fara, yawe a mi ɓɛɛ co te mu ura'ɛrobee; li ha'iri anni ya ta sa, a han suraa maa pa'a mana.”
42 Lo ɲa bana i tutuwo va ma waa beza mu cuwaɲuni wa, a lo ɲa faraa ma biyo yɛ: “Maa, han sɛnuma nɛ yɛ yi ɓɛɛ cee ni yi woo, a uwe sa'o we te!”
43 Lo arona a ɲa aa yi a ɓa toduma bari mu wo a dada sin ɓa yira tuwi anniya.
44 Yesu ɲa tintiyan anniya do ɓa si a lo vɛɛ fara mu cuwatiinni so wa ho faralo ɲu'ere so.
45 Bun wure bɛnɛ lo arona mana mi buwara se, a lo baraa haan ɓa: «Mi maa waa da, a mi vunu; lo Nucoro Zo wa'ati ciyo a lo zo ɓa be'uwewera nule.
46 Mi huwo wa fɛn! Hó nɛ de ni nuu, dɛ hó nɛ dedee yɛ!
47 Yesu wara ɓɛɛ to a dɛ Zuda nɛ, ɓa buwara niɓuwɛɲu ni'ere, a lo ma zanma benu nɛ can ɛtuwa ma pɛ'ɛɛ vɛ lo ɓa sara'awera ɲunasiyo ma ɓa Zuwifera nidan se aa ɓuwee.
48 Zuda nɛ de Yesu ɓa nuu we zeniya miniwarobe nɛ lo we a lo baraa haan ɓa: “Un yi cuwɛncuwɛnniya nuu nɛ, to a ho, a mi tin lo.”
49 Hó ciyoo soo, lo tusura Yesu a lo lo: “Foo, Araniro.” A lo cuwɛncuwɛnniya lo.
50 Yesu baraa haan lo: “Un yirā, we biyo o mana na. A bun wa ɓa ni aa tu Yesu na a ɓa taan lo.
51 A Yesu buwara ni'ere nuu mi mi ɛtonu wa vo mɛna; lo cuwa ho, a lo peru ma ɓa sara'awera ɲunasiyo ni'ere toosɛ ɲuvanlo.
52 A Yesu baraa haan ho buwaro so: “Ci o ɛtonu mi co'oo, bari ba nɛ wure yi see ɛtonu a ɛtonu aa ɓuwera ba.
53 O ɓɛɛ zun lo un da fara wa maa na, a lo tu anzera nɛ boni po uwo beɓuwɛɲu un se he yɛ le?
54 A mu yɛ mu Torobe ɲu tira, bun nɛ zeniya lo a biyo yɛ mu tawɛ a wera?”
55 Bun wo so Yesu baraa haan ɓa zanma: “Un ɛnnɛ maa a nitewa lo; a na mi vɛɛ pan ɛtuwa ma beriya aa ɓuwera na? Un ɛnna li Deeɓenu ɓuwanirozuun ma mi wo ma wo aa arani ɓa ni, a mi ɓɛɛ fu na.
56 Bun wure wo yawe a biyo ɓa Deeɓenu ɲucanna tuwa ɲuti.” A bun wa lo buwara do lo si a ba luɓo fɛnna.
57 Bá nɛ fu Yesu na va lo vara lo sara'awe iin so Kayife se. A bini ɓa tuwa aranina ɲunasiyo ma ɓa Zuwifera wahecara we ɛnna.
58 Piyɛre we soona lo tuwifuwa lo sara'awe-inso zun. Lo zo li luu, a i asiyo ɓa aradiyo se a dɛɛ biyo mu ɓuwɛra.
59 Bun wo a ɓa sara'awera ɲunasiyo, ɓa Zuwifera wahecara ma ɓa iriwera paariyo wure aa piri'a saɓe nɛ ɓa hɛ Yesu ɲu na a siinnina lo ɲu, a ɓa yira lo ɓuwe.
60 Ɓa ɓɛɛ yu diyo woo, a mu ɲa tara a ni cururu zoo hara saɓiya lo ɲu na a haan ɓa. Bun bɛnɛ bara niɲu lo mana,
61 a ɓa aa lo: “Lobe banuu nɛ yɛ la hɛre, a wura ma mi ɲufonu lo mibe da fuwo li Deeɓenu ɓuwanirozun aa bini te li wozoma tiin wa.”
62 Bun wá, a lo sara'awe-inso do zan vo, a lo baraa haan Yesu: “O lo we? Biyo a webe ɓa woro o conuu yɛ?”
63 A Yesu yɛrɛ fiyan, a siyanmiɓiyo. Lo sara'awe-inso tintiyan lo: “Ma Deeɓenu! O yi a lo Kirisita, li Deeɓenu Zo woro mu a wa ɲi.”
64 A Yesu wuraa caan lo: “O muwan mu vo. Mi ɲa be le; biyo wure bɛnɛ mi mi lo Nucoro Zo a lo asiyo li Deeɓenu pa'aso nudorole, aa mi lo, a lo lo ɓuwee han duduwo wá.”
65 Bun wa lo sara'awe-inso yo la mi nu mi cɛnmɛɛ̄ a wiya pɛɛn lii lo, a lo lo: “Lo ca'ana Deeɓenu. A sɛnɛla yɛ mi hini mi. Mi wure ɲa lo ca'anu ma Deeɓenu.
66 Mi lo we?” A ɓa huwa yoo caan lo suwaa: “A li humu lo tarawɛ!”
67 Bun wa ɓa cɛnni'a mi hincannu uwa lo wá, a ɓa luwora lo ma mi nu'uwo, a tuwan ca'aa lo
68 a ɓa tɛ lo: “Kirisita, o yi a yimiro dede, maa zeni lɛ viyan o a wa dɛɛ!”
69 Mu heya a Piyɛre asi ho iin li luu. Toosɛ hannuu ni'ere tutuwo mana lo se, a baraa haan lo: “Uwe dede ɲa ɛnna ma lo Galile nuu Yesu.”
70 A Piyɛre wanniya lo ɓa ni wure yireē: “Mɛ ɓɛɛ zun lɛ o miyan.”
71 Biyowo lo huwa u ma li boroō, toosɛ hannuu binu ɲa maa lo a baraa be haan ba nɛ ɛnna bin, lo: “Lɛ yɛ ɲa ɓuwa lo Nazarɛti nuu Yesu.”
72 A Piyɛre ɲa wanniya, a lo: “Un ɓɛɛ zun lobe banuu nɛ.”
73 Fuwazo bun bɛnɛ, a bá nɛ ya zan bin tu mana Piyɛre se, a ɓa baraa haan lo: “Tiyan ɓɛɛ sɛ, uwe ɲa ɓuwa ɓa; o wara midee yɛrɛ bɛɛni aa.”
74 Bun wo so a Piyɛre we tuwi baa coɓiro a lo papa li tun, a lo tɛ lo: “Un ɓɛɛ zun lobe banuu nɛ yɛ fiyoo!” Hó ciyo soo, a lo oɓɛ winniya.
75 A Piyɛre maa liya ho dɛmu nɛ Yesu we baraa haan lo, lo: “Saani a lo oɓɛ winni bun we a o pan ni cuwa tiin.” Lo i anniya lo, a lo le viyan mi ɲuu aa wɛ ma wɛtete.
271 Li tunsanlena, ɓa sara'awera ma ɓa Zuwifera wahecara fowɛ a ɓa co a mi ɓuwe Yesu.
2 Ɓa caa lo a va vara ɓa Romusiyo wafaranama Pilati se.
3 Biyowo Zuda nɛ do Yesu nu, ma a ɓa teriyo iri Yesu wa, mu ɲanma fu laa, a lo arona va ɓa sara'awera ɲunasiyo ma ɓa Zuwifera wɛɛsiyo wá ma ɓa wari ɓuwiyaɓuwɛ a vɛ na ɓaa,
4 a lo baraa haan ɓa: “Un wo be'uwe, un do nucohuwara mu'ɛnnu mi nuu, a sora lo cannu hɛ'ɛ.” A bá caan lo: “Bun ɓɛɛ fuwora wabe na; a uwe bun cira.”
5 Zuda uwa li wari si li Deeɓenu ɓuwanirozuūn, a lo fɛnna vɛɛ lulɛriyo mite a ɓuwo.
6 Ɓa sara'awera ɲunasiyo uu li wari, a ɓa lo: “Li ɓɛɛ tawɛ a li zo li Deeɓenu ɛsuu, bari li a cannu ya wari.”
7 Ɓa sanna mi ha'ire a ɓa wura ma wɛ, a ɓa le ya lo vinnu muwan ma dín wari so, a ho we ɓa nuhuwora huunle.
8 A bun na tuwifuwa zɛrɛ, ɓa pan wee ve ho muwan so ma cannu muwan.
9 Bun tiyo li Deeɓenu ɲucan Zeremi wara nɛ yɛ ɲu: “Ɓa so li wari fonu hannuwan ɓuwiya ɓuwɛ, han ya so nɛ ɓa Isira'ɛli ni fuwara wa.
10 Ɓa na li lo vinnuu na, a wora hó muwan yaa, a heya ma biyo li Nawasi dora mu haan ni.”
11 Yesu zan lo wafaranama waa, a ho diyora lo: “Uwe a ɓa Zuwifera pa'ama le?” Yesu caan lo: “O wura mu.”
12 Ɓa sara'awera ɲunasiyo ma ɓa Zuwifera wɛɛsiyo wura nɛ ba miniya a yi fina la, lo siyanmiɓiyo bun se.
13 A Pilati diyora Yesu: “O ɓɛɛ ɲa biyo wure ɓa woro o conuu le?”
14 Yesu ɓɛɛ wura diyowo a canna lo, fuwa lo wafaranama we tuwi hin'iyan biyo.
15 Anniwawa sanni pɛɛ, lo wafaranama ya dariyo a de asozo ni'ere si, ho nɛ ɓa zanma yi zeniya.
16 Mu we heya a asozo sumɛ ni'ere mi bin, ɓa lo Barabasi.
17 Pilati diyora ɓa nii: “A lo yɛ mi miniya a un desi han mi, a Barabasi le wurasin Yesu nɛ ve ma lo Kirisita?”
18 Mu wo a lo zun wure lo a li ɲɛnni soo na ɓa sinniya Yesu ɲu.
19 Biyowo Pilati asi mi bɛ'a'onu wa ho iriwele, ɓaa han haariyo baraa haan lo: “Yɛrɛ lee o ziyo lobe niterenɛ nɛ yɛ bee dɛ, bari ho hinu tinaa un duma dara nɛ cira lo, a han siya ni hare ma tete.”
20 Ɓa sara'awera ɲunasiyo ma ɓa Zuwifera wɛɛsiyo we mi wa suu ɓa zanma fuwa ɓa lo a Barabasi desi mu, a Yesu ɓuwe.
21 Lo wafaranama bana tan mi waraa, a diyora ɓa: «A lo yɛ ɓa niɲu siīn, mi lo un desi han mi?” A ɓa lo a Barabasi.
22 A Pilati lo: “A lɛ mi lo Yesu han, a yɛmu mi lo un wera hó?» Ɓa wure huwa yoo do hoo: “A lo ɓuwa!”
23 A Pilati caan ɓa: “A ho oomu yɛ lo wo?” A ɓa buweriyo po mayɛ: “A lo ɓuwa!”
24 Biyowo Pilati ma a mi wara cunnu ɓɛɛ mana, a han uru'a mi wa we ɓuwaa; lo uwa ɲuu sinuu, a lo lii siya mi nule ɓa zanma wure yira wá, a lo lo: “Lobe niterenɛ nɛ yɛ cannu hɛ'ɛ be ɓɛɛ diyora ni; a mibe bun cira.”
25 A ɓa zanma paariyo lo: “Oo, a lo cannu hɛ'ɛ be diyora wabe ma wa za!”
26 A bun wá Pilati do Barabasi si haan ɓa, a na Yesu a ɓa hɛ ma fiinmɛ, a bun bɛnɛ lo do lo ɓa nuu a ɓa ɓuwa.
27 Lo wafaranama hinfira va Yesu tuwifuwa ho zuun, a ɓa vo wɛ wure a aa tuu laa.
28 Ɓa ɓuwɛna lo bafoni lo wá, a ɓa zan bu'aa muwinnu lo wa.
29 Ɓa pa hinɓuwi ɲubɛɛnɛ a cu lo ɲuu. Ɓa zan ɓuwahuwe lo nudoroō, a ɓa mi wa lii cisi tɛɛra la, a ɓa lee lo fiyan, lo: “Foo, Zuwifera pa'ama!”
30 Ɓa puwinniya mi hincannuwan a uwa lo wa, a ɓa wee fe li ɓuwahuwe lo nuu a vinna lo ɲu.
31 Biyowo ɓa dɛɓuwiya lo a lena fiyan sese vo, ɓa ɓuwɛna ho buwareso, zan lo canma lo wa, a bun bɛnɛ ɓa va lo a yoo ɓuwa.
32 Biyowo ɓa lo ho loo, ɓa le san Sirɛnɛ banuu deso waa nɛ yenu Simu. Ɓa waziɓiyo hó a lo susa Yesu uruwa.
33 Ɓa anniya tuwi vɛ ciyo ɛnle deso nɛ yenu Goligota, bun nɛ ura “ɲu'o'oro ɛnle”.
34 Binni ɓa paariyo divɛn ma behiya a na laa, a lo ya ɲu. Biyowo lo lɛliya mu, lo pan a ɲu mu.
35 Biyowo ɓa ɓuwara lo vo, ɓa bo huwanu a cara'aa lo canma haan wɛ.
36 A ɓa maa asiyo aa dɛɛ laa.
37 Ɓa ciya pɛpɛrɛwezo lo ɲuu, a tuwa be nɛ na lo ɓuwara nɛ lo: “Lɛ yɛ a Yesu, ɓa Zuwifera pa'ama.”
38 Niterawa niɲu we pariyo ɓuwara ma lo, ni'ere lo nudoro, ni'ere lo numa.
39 Ɓa wan'annina we mi waa tuwo lo,
40 a ɓa aɓuwe mi ɲu'uwe, aa bara: “Uwe nɛ lo o fuwo li Deeɓenu zun a bini te wozoma tiin wa, o yi a Deeɓenu Zo, fe ote a o lii ho uruwa wa.”
41 Ɓa sara'awera ɲunasiyo, ɓa tuwa aranina ma ɓa Zuwifera wɛɛsiyo ɲa we mi wa zin lo a ɓa tɛ lo:
42 «Lo isiyo ɓa ni tuwan, a lo ɓɛɛ daanna isiyo mite! Lo lo mi a ɓa Isira'ɛli ni pa'ama, a lo lii ho uruwa wá a wa dɛɛ; a to wa la laa!
43 A Deeɓenu lo ya aɓa na. Uwa dín maa a fe laa a dín yi lo mi wa lo; bari lo ya mi waa bara: “Un a Deeɓenu Zo”.»
44 Ɓa niterawa yaati nɛ we ɓuwara ma lo ɲa we mi waa tuwo lo.
45 Ho wosohandaan tuwifuwa wosonu aronu wo, tiɓiyo ta li tun wure wa.
46 Ho wohaare na Yesu buweriyo ma tanbenu: “Eli, Eli, lema sabakitani?” Bun ura: “Un Deeɓenu, un Deeɓenu, a webena o do ni sin?”
47 Nituwan nɛ ɛnna bin ɲa lo san, a ba lo: “lo mi wa ve Eli.”
48 Hó ciyo soo, ɓa ni'ere luɓo vɛ so suɓuwe a do ɲinuɲaa nɛ unmuwaan a caa ɓuwahuwe na, a na la a lo ɲu.
49 A ɓa tuwan lo: “Mi desi a wa dɛɛ ta Eli ɓuwee a aa isi lo le?”
50 Yesu tintiyan hɛ'iya do tannu, a lo mu'ɛnnu lo.
51 Dín wa'ati soo li Deeɓenu zun benu baforo lɛɛna diin, a se ma ɲuu tuwifuwa ma tun. Li tun dín za, han bubuwo nama'aa,
52 han búwó hɛna, a nuhuwora cururu viya.
53 Ɓa lo han búwóo, a Yesu veenu bɛnɛ ɓa ɓoo Yerusalɛmuū, ho ló senuu, a nicururu maa ɓa.
54 Ɓa hinfira ma mi ɲuso nɛ we mi waa dɛɛ Yesu na maa li tun zɛrobe, ma biyowo mu, ba zanna hare ma tete a ɓa lo: “Ma tiyan lo banuu so wo Deeɓenu Zo.”
55 Hanna cururu we ɛnna bin nɛ we zan senale a dɛɛ. Ɓa we bo Yesu na, hare li Galile tuūn a sɛ han lo.
56 Magidala ló Mari, Zake ma Zuzɛfu ɓaa naa Mari, ma Zebede za ɓaa naa we ɛnna bin.
57 Li tun hinrowo, Arimate lo banuu naforoso nɛ yenu Zuzɛfu, ho muso wo Yesu buwaro,
58 va Pilati se a vɛɛ faraa Yesu suraa. A Pilati lo ɓa nɛ lo laa.
59 Zuzɛfu so Yesu suraa a ba na ma lɛn bafofonu.
60 A bun bɛnɛ lo vɛ huwan Yesu buwi-fiinnuū, buwi nɛ lo ya we co li ɓoo mi yɛrɛ bena.
61 Magidala lo Mari, ma lo Mari nɛ a we asiyo a san mi waa ma li buwi.
62 Bun tunsaan nɛ wo li vunurowozomɛ pinnipinni, ɓa sara'awera ɲunasiyo ma ɓa Fariziyɛnna va Pilati wa,
63 a ɓa baraa haan lo: «Ɲuso wa ha'iri mi biyo, lo lobe niviiri nɛ yɛ, biyowo lo ɛnna dɛɛ, we muwan biyo yɛ ma mi ɲu: «Mu wozoma tiin wá, un vee!"
64 Bun we nɛ a ɓa pɛ li buwi na tuwifuwa han wozoma tiinze, yawe a lo buwara ɓɛɛ aa yi lo ɲuu le, a ma binni lee woro han ɓa ni lo lo viya lo ɓa nuhuwora siīn. Bun cuwinni uremu so yaamɛ aa poo mu beya.»
65 Pilati caan ɓa: «Dɛɛra mi mi se, mi fɛn vɛɛ baaba mi yɛrɛ na ma biyo mi liyara mu.»
66 Ɓa fɛnna vɛɛ cin'aa li buwi ɲuɓo, a wo miniwarobe li wa, a bosi dɛɛra bin a bá urasi li.
281 Li vunnurobe wozomɛ tunsan nɛ a ho cunnu wozomɛ hinɓipuupu, Magidala lo Mari ma lo Mari nɛ a, lo a va li buwi wa.
2 Yirima'oro a li tun za ma pa'a. Mu wo a lo Ɲuso anze ni'ere yoo lo ho waa a lii biriyo li bibiyo a i asi wa.
3 Lo we ɲini'a a obara wuro ɓuwɛrobe a lo bafoni wo puwinpuwin a obara unmale.
4 Ɓa aradiyo zanna tuwi, a nasiyo a munu'aa.
5 Lo anze baraa haan ɓa hanna: “Mi ɓɛɛ co zan, un zun a a Yesu nɛ we ɓuwara ho uruwa na mi piri'a.
6 Lo ɓɛɛ hinni mana he. Lo viya a obara biyo sin lo we wurala mu. Mi ɓuwee aa dɛɛ he ɓa ya diyasi lo Ɲuso.
7 Mi vara'a zo bara han lo buwara lo lo viya lo ɓa nuhuwora siīn. Lo hecaa mi wa a va Galile tun. A binni mi aa mi lo. Un baraa mu haan mi.”
8 Ɓa ɛɛna li buwi na fuwafuwa ma zannu ma damu benu mi siyan, a ɓa luɓo vɛ baraa li tansinnu so a haan ɓa buwara.
9 Biyowo ɓa mi fɛnnu a dɛ Yesu nɛ sin ɓa waa yɛ, a lo baraa haan ɓa: “Mi foo!” Ɓa tutuwo suraa lo, a cunna mite do, a vɛ uwa lo ziya wa, a ɓa ɓuwaniya lo.
10 Bun wa Yesu baraa haan ɓa: “Mi ɓɛɛ co zan. Mi fɛn vɛ bara han wa erenasiyo lo ɓa vɛ Galile tun, lo a binni ɓa vɛɛ mi ni.”
11 Biyowo ɓa anniya fɛn, ɓa aradiyo tuwan zo ho loo, a zo baraa biyo wure mu be ɓuwana a haan ɓa sara'awera ɲunasiyo.
12 Ɓa sara'awera ɲunasiyo ma ɓa Zuwifera wɛsiyo zo ma wɛ, a ɓa bo wɛ sese. Ɓa na wari nɛ boni ɓa hinfira na,
13 yawe a ba wuro biyo yɛ: “Lo buwara mana ho tinaa a aa ɲuwan lo suraa so, a wabe to duma.”
14 A mu yi ciyo lo wafaranama na wa ɓuwɛɓuwɛ'a ho aa yi daɓere aa lera mi ɲu.
15 Ɓa dɛɛra fo li wari, a ɓa bo biyo wuraa haan ɓa na. Han wara so yara'aa ɓa Zuwifera siīn fuwa zɛrɛ.
16 Ɓa buwara niɓuwɛdee fɛnna va Galile tun. Ɓa yuwa ho doɓoɲu hó nɛ wá Yesu we lo mi ma ɓa yo ce wɛ na.
17 Biyowo ɓa ma lo, ɓa lii cusiyo lo waa, a ɓa tuwan pan yu si'a.
18 Yesu tutuwo mana ɓa se, a lo baraa haan ɓa: “Ho pa'a wure na mɛ na ho waa ma li tun wa.
19 Mi fɛn a mi we han tuwansira wure ma un buwara, a mi batize ɓa, lo Maa, ma lo Zo ma li Ha'iri-Senu yenu na, a mi de'eni ɓa a ɓa fi mu bera nɛ wure un wuraa haan mi na.
20 A dɛɛ, un ɛn ma mi wo ma wo fuwa ho dimiɲa veni.»