Poli vanlo nɛ tuwa na Kolosesiyo na
11 A mɛ Poli nɛ Deeɓenu wɛ'aa lena a wora Yesu Kirisita turo ma wa ereso Timote;
2 A wabe tuwa ho vanlo nɛ yɛ, aa nɛ ɓa nisiya, lanasiyo tan'erenasiyo nɛ ni Kolosee na, ba nɛ ma lo Kirisita mi wɛɛ. A waa Maa Deeɓenu duɓaa han mi a ɲa han mi ma mi hɛra.
3 Tuwite, un wee bara'ari wa Ɲuso Yesu Kirisita ɓaa Maa Deeɓenu a heni mi be wa faraloo.
4 Wa ɲa mi lana nɛ mi yu Yesu Kirisitaa be ma mi waminu nɛ mi wana ɓa nisiya wure.
5 Biyowo ho tiyan wara nɛ a ho Tansinnu ciyo miyan ho dee, mi yu sinciri a aɓa biyo para mi bonu ho waa na.
6 Ho Tansinnu nɛ so cira miyan, lii bɛbɛna fɛnna ho dimiɲa a ho haa biyo. A mube mi seeni ho wo mibe se hare zeze mi ɲa a fanmuwan li Deeɓenu hinɛ be a heya ma ho tiyan.
7 A bun un beroɓa sannu Epafarasi de'enina mi. Lo a Yesu Kirisita tosɛ tan'ereso nɛ mi waa sɛ han mibe wabe ciyoo.
8 A lobe la'ariyo mi be a haan wa, lo li Ha'iri-Senu waminu su mi ma tete.
9 A bun na wa ɲa mi be ma be nɛ, wa ɓɛɛ vunuwan a fara han mi. Wa wee fara a Deeɓenu nɛ a mi zuun li sa'o, a mi yi mu zuunrobe ma ha'iriyamu wure nɛ li Ha'iri-Senu wee nɛ.
10 Ma bun sin to mi daa vɛsi aa heya ma biyo lo Ɲuso miniya na, a mi be we sin laa tuwite. Mi wee we wema tetiya sii wo sii, to mi vɛ ma waa Deeɓenu zuunrobee.
11 Wa fara Deeɓenu na, a li nɛ mi ɓuwaɓuwamu pa'a miyan, yawe a mi daan he be wo be ma muɲu.
12 Mi de lo Maa nu'unnu ma zanma'aa, ho nɛ na a mi nii mi li ɛn nɛ li para ɓa nisiya bonu ho omuu.
13 Libe la wa fo han tiɓiyo pa'a na, a huweniya wa a yora mi zowaminuso pa'amayamuū.
14 Ho nɛ ya wa ɲu na, a isiyo wa mu be'uwe na.
15 Lo Kirisita a Deeɓenu nɛ yira ɓɛɛ maa yaa. Lo a lo nuyɛɛ, nɛ mi mu daanrobera wure ɲu.
16 Bari a ma lobe nuu a Deeɓenu dannana mu bera wure nɛ mi ho waa, ma li tuūn; biyo nuu yira daa mi ma biyo nuu yira ɓɛɛ da mi: li bɛnu, ho nasoyamu, ho ɲusoyamu ma mu pa'amayamu. Mu be wure danna ma lobe nuu, a danna lobe bena.
17 Lo we ɛnna saani a mu bera wure daan, a a lobe bena a mu daanlobera wure fu wɛ na mi ɛnna.
18 Ɓa lanasiyo a lo suraa, a lobe a han suraa ɲu'o. A lobe ɓa lanasiyo sii fiinnu wee lee. Lo a Deeɓenu Zo nuyɛɛ nɛ dín veriyo lena ɓa nuhuwora siīn, yawe a lobe midee ɛɛn ɓa nucoza wure ma mu bera wure ɲuu.
19 Bari mu a Deeɓenu sa'o a mu be wure ɲuti lobee.
20 Deeɓenu lena lo a lo de nisiinnu libe Deeɓenu ma bun nɛ wure mi li tun ma ho waa azaā, a lo de hɛra ma mi cannu osinu ho uruwa wa.
21 Mibe muso ya we ɛɛna Deeɓenu na mayɛɛ, a mi ya wo li ze'usiyo mu oomu wure nɛ mi lee ma biyo wure mu we.
22 A wɛrɛ Deeɓenu bo mi zo humu na a dora nisiinnu mibe ma li azaā, yawe a li ziinni mi lo waa a obara nisiya a nɛ dena'erobe ma zara'i wo ɓɛɛ mana na.
23 A bun na mi tawɛ a ɛɛn ho lanaa, a fɛsi mite sese a obara zuun nɛ hiya fasi se. A mi ɓɛɛ co nɛ a li sinciri nɛ mi yu hare biyowo mi ɲa ho Tansinnu a dín ya'aya'a. Ho Tansinnu so a huwɛ we wura haan ɓa nii wure ho dimiɲa. A mɛ Poli a ho Tansinnu so tosɛ.
24 Wɛrɛ un zanwinni'a han tuwara nɛ un mi wa yi mibe bena. Biyo ɲan'an lo Kirisita tuwara, mɛ unte veni han ma un suraa, lo suraa nɛ a li egilizi bena.
25 Mɛ a li egilizi so tosɛ a heya ma ho tonu nɛ Deeɓenu na na a un sɛ han mibe. Li lo un woro mi wara a cii zozo,
26 bun a mu sɛsɛbe nɛ li we sa hare mayɛyɛ ɓa nucoza na, a nɛ li zenina ɓa lanasiyo wɛrɛ.
27 Deeɓenu we ɛnna mu se a ɓa nii zuun bun sɛsɛbe so nɛ a bebenu tuwi anniya, nɛ li co han tuwansira wure nucoza bena. Bun sɛsɛbe so a biyo lo Kirisita mi mi siyaan, a lo a ho ɓuwaɓuwamu sinciri.
28 A lobe wa woro be aa han nuu wo nuu. Wa ɓuwasa nuu wo nuu na, a wa arani ɓa ma wa zuunrobe wure yawe a wa zeni nuu wo nuu nɛ ɲutuu lo Kirisitaa Deeɓenu waa.
29 A ho tonu so un mi wa sɛ han sɛnumaa. A lobe pa'a un fa un hiya na aa sɛra ho suwa, ho pa'a so nɛ mi waa ɲɛni mite un suraa.
21 Un mi mu se a mi zuun a han hiyan nɛ un fi mi bena ɓuwa tuwi anniya; mibe, ma ba nɛ mi La'odisee, ma ba nɛ wure yira ɓɛɛ iin dan un wafonu wa diya.
2 Mu heni ɓa siyan, aa o ɓa wɛ wa li waminuu, a mu nɛ a ɓa tere zuun Deeɓenu be nɛ hucu. Bun a lo Kirisita.
3 A lobee, mu ha'iriyamu ma mu zuunrobe nafoni nɛ sa wure mii.
4 Un bara bun han mi yawe a nuu wo ɓɛɛ co yi mi viri ma ɲusiīnnu wara.
5 Hare a un ɛɛna miyan han suraa, un ha'iri pan mi mi wa. Un siin waa, biyo mi be wure so wan, a mi lana fasi lo Kirisitaa.
6 Biyo mi ta lo Yesu Kirisita na, lo lo a mi Ɲuso, ma bun sin mi be la.
7 Mi we hucu a fɛsi lo wa. Mi nɛ a mi la'a bara'a ɛn a heya ma biyo ɓa aranina mi. Mi zuun Deeɓenu bara'arinu tuwite.
8 Mi urasi mite a nuu woo ɓɛɛ co yi mi bi ma mi virirobe wannina ma ɓa ni zuunrobe nɛ a ɓuwe'ee nɛ a ɓa nucoza tandan, ma ho waa pafonu nucoza aranirobe, nɛ ɓɛɛ lo lo Kirisita se.
9 Bari mi Deeɓeyamu ɲutiirobe wure mi lo Kirisita.
10 Mi yi be wo be lobe se, bari a lobe mi mu ɲusoyamu ma mu pa'amayamu wure ɲuu.
11 A ma lobe mi faannana. Bun ɓuwafanmu so ɓɛɛ wo ma nucoza nule. A lo Kirisita faanna mi a lena mi suraa ponu uwee.
12 Ma bun sin, biyowo mi batiziya mi wo a obara mi ma lo Kirisita pariyo huwan, bari mi lara lo Deeɓenu veriyo ma mi pa'a a lena ɓa nuhuwora siīn.
13 Mi ya wo a obara ni nɛ huru mi be'uwe bena, ma biyo mi ɓɛɛ faanna bena, a wɛrɛ Deeɓenu veriyo mi a mi midɛɛ lo Kirisitaa, bari li do wa be'uwe wure si haan wa.
14 Li tiyo biyo tuwa ho tuwaa wa bena nɛ a wa be'uwe ee, a li yara ho tuwa pa'a ho uruwa wa.
15 Lo hara ɓa pɛ'ɛsiyo a uwiya ɓaa, a nuwaniya ɓa ɓa ni wure yireē, a va ɓa si mi hiya wa a zeniya ɓa ma mi sɛbɛyamu ho uruwa wa.
16 A bun na mi ɓɛɛ co nɛ a nuu wo iri mi biyo mi di ma biyo mi ɲu bena, wurasin han sɛɛn wozoma ma ho piyan fiinnu ma li vunurowozomɛ bena.
17 Bun wure a biyo lo ɓuwee mu bonu, a lo Kirisita a mu tete.
18 Nuu yi mana mi se, a lo we mite ma teliiriso, hare a lo yi ɓuwani ɓa anzera, mi ɓɛɛ de mite si a lo zara'i. Saɓemu yimiro, ma ara'o duunu ma nucomu lerobera su ɓa.
19 Ɓa nasiyo so sin ma lo Kirisita nɛ a ho ɲu'o ɓɛɛ caa wɛɛ na. A lo Kirisita na a han suraa wure yu wɛ na, a fu wɛ na zin. A lobe vari han a na a han dan ma Deeɓenu sa'o.
20 Mibe yi huruu ma lo Kirisita a mi huwaraliyo ho dimiɲasiyo ladara na, a webena mi pan vɛsi a obara mi yi a ho dimiɲa taa? A webena mi tɛ a be han ladara so na,
21 haan nɛ lo o yi co di, o yi co nɛnɛ, o yi co duun diyowo na?
22 Han ladara so a be nɛ ɓɛɛ ɲiyan diyowo, a obara dirobe nɛ yi du vo to mu vo. Han a ɓa nucoza ladara ma ɓa aranirobera.
23 Mu lowɛ ho iin ma ha'iriyamu tete, bari ɓa ni so ɓuwani mu bera a heya ma mi yɛrɛ sa'o, a ɓa we a obara ni nɛ liiri mite si, a ɓa ɲimuwin mi suraa, a bun diyowo ɲa ɓɛɛ yu se a saa ɓa ɓa suraa ponu uwe na.
31 Mi yi viya ma lo Kirisita, a mi piri'a ho waa bera, he lo Kirisita asiyo Deeɓenu nudorole.
2 A mi lerobera ɛɛn ho waa bera wa, a mu ɓɛɛ ɛɛn li tun bera wa.
3 Mi huruu a mi sii sa mite ma lo Kirisita Deeɓenuu.
4 Lo Kirisita nɛ a mibe sii yi zeni mite tuma nɛ, to mibe muso paari zeni mite ma lo lo ɓuwaɓuwamuu.
5 Mi ɓuwe han suraa ponu uwe nɛ a li tun taa: bun nɛ a dara'oroyamu, ara'omu, han suraa suwɛ, mu leerobe uwe ma han nafoni waminu nɛ a tinsiyansoyamu.
6 Li Deeɓenu sinle ɓuwee ɓa za anna wa bun bera so bena.
7 A bun sin mi ya wee vɛsira biyowo bun be'uwe so yu se mi wa.
8 A wɛrɛ mi para bun nɛ yɛ wure na: sinlee, unmurobe ma ɲiinu. A tuwowa wara wurasin wara uwe wo ɓɛɛ co le ma mi ɲu.
9 Mi ɓɛɛ co haa saɓiya han wɛ, bari mi dosi mi nucomu co'odɛn ma mi wema,
10 a mi so lo nifiinnu co'o. Ho co'ofiinnu so nɛ mi waa fe lɛ daanna ho be tuwite, yawe a mi zuun li a poo mayɛɛ.
11 Gɛrɛke nuu ma Zuwifenuu; ɓuwafaan ma sori; ba nɛ yira hɛɛna mu ma ɓa bura, ɓa huwarala ma woɓɛnu ɓɛɛ hinni mana he. A lo Kirisita a mu be wo be, a lo mi mi wuree.
12 Mi a Deeɓenu nii. Li wɛ'aa mi, a wa mi, yawe a mi we li taa. A bun na mi si ma ma'ari ma wɛ serinu ma lirite ma wawinu ma muɲu.
13 Mi wee he wɛ be, a mi we saɓere han wɛ, a o biyo lo Kirisita wora saɓere haan mi.
14 Bun wure wa, mi zin li waminu, dín nɛ a mu ɲutirobe huwinnu.
15 A lo Kirisita hɛra ɛn mi siyan. A ho hɛra so bena mi vo a uwa wɛwa a wora suraa ɲu'ere. Mi de bari'a Deeɓenu na.
16 A lo Kirisita wara ɛn mii siyaan a puwiri. Mi wee zeni wɛ, a be wɛ ma ha'iri. Mi sɛ'a Deeɓenu ma mi siyan wure a bara'ari li. Mi wee siyo lele, a siyo le-siyan ma lele nɛ li Ha'iri-Senu zenina mi.
17 Mi yi we be wo be nɛ ma wara wurasin ma wema, mi we mu wure lo Ɲuso Yesu yenu na, a mi bara'ari Deeɓenu lo Maa lobe bena.
18 Hanna mi liiri mite si a han mi bara a obara biyo sin mi liirila mite si aa han lo Ɲuso.
19 Bara, mi waa mi hanna, a mi ɓɛɛ co pa mu'ɛnɲinnu ɓa wa.
20 Haɲira wee fi mii nii wara na, bari bun sin lo Ɲuso na.
21 Maana, mi ɓɛɛ co wee we be nɛ lee mi za siyan, a vera ɓa sinheɓuwe.
22 Woɓɛɛ, mi fi mii nasiyo wara na li tuūn he ma zannu ma zɛnu. Mi ɓɛɛ co we mu ɓa yireē midee, yawe a mi be we sin ɓa. Mi be yi'anmi ɓa wa ma siyan nɛ se, a obara mi yi sɛ han lo Ɲuso.
23 Mi sɛ mi woɓɛmu tonu ma ha'iri nɛ se a obara mi yi sɛ han lo Ɲuso a ɓɛɛ a ɓa nucoza midee mi sɛ han.
24 Mi zun a nuu wo nuu, hare lo we woɓɛnu wurasin huwara, aa yi mu be tetiya nɛ lo yi wo sara lo Ɲuso se. Mi sɛ han lo Kirisita lo Ɲuso.
25 Mi zuun mu lo nuu nɛ yi we oomu a yi oomu aa wera mi cunnu, bari Deeɓenu ɓɛɛ lee nuu nuu.
41 Mibe nasiyo muso anmi mi woɓɛɛ. Mi para mu'ɛnɲiinu na, bari mi zun a ɓaa naso ma mibe naso mi ho waa, a ɓa nucoza wure a de'ere lo waa.
2 Mi de mi tii si wure ho faralo. A mi ha'iri ɛndɛɛ biyowo mi yi fara, a mi ɲa bara'ari Deeɓenu ma mi faralo.
3 Mi ɲa muso wee fara han wabe yawe a Deeɓenu han wa ma co'o nɛ se a wa worola li wara nɛ a lo Kirisita sɛsɛbe, bari a bun sɛsɛbe so bena a un mi li asoō wɛrɛ.
4 A Deeɓenu han ni ma se a un worola han ma biyo un tawɛ a wera mu.
5 A mi zuun biyo mi vɛsira ba nɛ ɓɛɛ a lanasiyo siīn. Mi we bun wa'ati wo wa'ati nɛ mi yi yu.
6 Mi nɛ a mi wara we sin a ɲa we yo. Mi zuun nuupɛɛ cannu ma ha'iri.
7 Waa ereso sannu Tisike, nɛ a tosɛ tan'ereso, a nɛ sɛ lo Ɲuso tonu ma wa, aa bara un unpa wure han mi.
8 Un tuwo lo mi se, yawe a lo bara biyo wa mi wa a han mi, a lo ɲa heeni mi siyan.
9 Onesime nɛ be hee waa, a nɛ a waa ereso tan'ereso, ho nɛ a mi nuu ni'ere aa buwa lo. Ɓa aa wuro biyo wure nɛ mi waa we hee aa han mi.
10 Arisitarike nɛ mi li asoō ma ni, tiya miyan, ho ma Marika nɛ a Barinabasi ɓaa nɛn. Un baraa ho be haan mi. Lo yi ciyo mi se a mi boɲa lo.
11 Yesu nɛ ɓa ɲa we ve ma Zutusi muso tɛɛ miyan. A bá mideso lo ɓa Zuwifera siīn a ma ni pariyo sɛ Deeɓenu pa'amayamu tonu. Ɓa be wiya un sin ma tete.
12 Epafarasi nɛ muso a mi nuu ni'ere ma tɛɛ miyan. Lo a Yesu Kirisita tosɛ nɛ wee fara tuwite ma pa'a aa han mi, yawe a mi ziin sese ho lanaa, a dan hoo, a mi tii biyo wure Deeɓenu miniya na ɲu.
13 Lo terena mi waa sɛɛ mite mi bena. Mɛ untena a mu sɛni. Lo ɲa mi waa sɛɛ mite han Lawodise ma Hiyerapolisi kiricɛɛnna.
14 Wa yira du'atira Luka tiya miyan; Demasi ɲa muso tiya miyan.
15 Mi tɛɛ waa erenasiyo nɛ mi La'odisee na, a ɲa tɛɛ Nunfa ma ɓa lanasiyo nɛ wee fewɛ ho zuun na.
16 Biyowo mi yi arana hobe vanlo nɛ yɛ vo, a mi ɲa nɛ a ɓa ara ho han ɓa Lawodise lanasiyo. A mibe mite na ara ho vanlo nɛ lo ɓa Lawodise lanasiyo se.
17 Mi woro han Arisipe, lo lo ciiri mi yireē ho tonu nɛ lo Ɲuso lo lo sɛ na, a lo tii ho ɲu.
18 A mɛ Poli untena nu ma too mu tɛɛrobe nɛ yɛ, lo un tɛɛ miyan. Mi ɓɛɛ co cansan lo un mi asoō. A Deeɓenu duɓa han mi wure. -