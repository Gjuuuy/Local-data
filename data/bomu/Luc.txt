Yesu Kirisita Tansinnu nɛ Luka tuwa LUKA
11 Biyo wa ni cururu ɓuwa mi hiya a tuwa mu berara nɛ wo wa se he,
2 a heya wɛ ma biyo ba nɛ wo mu sɛnɛla hare mu hiyaɓuwɛ la'ariyo; ba sɛnɛla so nɛ yerema a han Deeɓenu Wara tosɛra;
3 ma bun sin un muso piri'aa biyo, a ciriyo mu, a so mu ma mi dɛn a fɛ mu hiyaɓuwɛrowo; a mu wo sin na a un too mu ma bun a nɛ uwe nɛ a un yira saannu Te'ofile na,
4 yawe a o zuun lo han unpara nɛ o ɲa a be nɛ be fasi.
5 Li Zude tun pa'ama wosonuu, ni'ere ɛnna nɛ yenu Zakari a a Abiya zun nuu. Lo han wo Aro zun nuu a yenu Elizabɛti.
6 Ɓa niɲu wure wo niterena Deeɓenu yira se; a ɓa ya wee vɛsi ma Deeɓenu tuwɛna ma li paarobera wure a nan'uwan woo.
7 Ɓa zo ɓɛɛ ɛnna, bari Elizabɛti we hinniya, a ɓa niɲu wure yɛrɛ ɲa maa we daan sa.
8 Biyo wa mu we san Zakari na a heya wɛ ma ɓa uzu ɲuɓuwari, lo ɛnna mi toonuu Deeɓenu waa.
9 Wozo'ere a heya ma mu sara'aweyamu lada, li huwanu berobe to lo wa, a lo tawɛ a zo li Deeɓenu ɓuwanirozuun a zo duuri han wusuna.
10 Ɓa zanma wure ɛnna ho iin a mi waa fara, biyowo lo zoo mi waa duuri han wusuna.
11 Dín wa'ati soo, lo Ɲuso anze zeniya mite ma lo, a aa zan han wusuna duurirotaɓali nudorole.
12 Zakari mile ma lo, lo suraa va lo wa, a lo huwa zanna.
13 A lo anze baraa haan lo: «Zakari, ɓɛɛ co zaan, bari o faralo caan. O han Elizabɛti aa te zobazo aa, a o ce lo yenu ma Zan.
14 O yi sinmu ma damu lo bena, a ni cururu aa zanwinni'a lo tenu bena;
15 bari lo we nibenu lo Ɲuso waa. Lo ɓɛɛ ɲu divɛn, lo ɓɛɛ ɲu be diyowo nɛ eeri nuu, lo we nuu nɛ su ma li Ha'iri-Senu hare mii naa siyaan;
16 lo aroni Isira'ɛli ni cururu aa mana lo Ɲuso nɛ a ɓaa Deeɓenu se.
17 Lo aa vɛsi lo Ɲuso waa ma Eli ha'iri ma lo pa'a, yawe a binni waawiri ɓaa maana siyan mi za bena, a aroni ɓa ni'aanna a mana ɓa niterena ha'iriyamu se, a we'a ɓa zanma a hera lo Ɲuso.
18 Zakari baraa haan lo anze: «A ma mu yɛɛ un zuunna bun? Dɛɛ mɛ a ni'arani a un han muso daan yu.»
19 A lo anze caan lo: «Mɛ a Gabiriyɛli; un wee ziin li Deeɓenu waa. Li to'aa ni a un aa woro ma o, a de li tansinnu nɛ yɛ han o.
20 Dɛ biyo yɛ! O we bobo, aa hin wara na tuwifuwa biyo zeze hanbe wara nɛ yɛ ɲu yi tuu, bari o ɓɛɛ lara un wara na a han ɛnnɛ ɲuuti mi wa'atiī.»
21 Bun tara a ɓa ni le mi waa he Zakari, a ɓa hanmana biyo lo zo mɛɛnna li Deeɓenu ɓuwanirozuun.
22 Biyowo lo sasa aa lo, lo ɓɛɛ le wura ma ɓa yu. Dín wa'ati soo ɓa zuunna lo lo maa yimilo li Deeɓenu ɓuwanirozuun. Lo we mi waa yaaya mi nule a zenina be ma ɓa, bari lo we hun a woro.
23 Biyowo lo toonu wozoma ɲutuu, lo va mi zuun.
24 Wozomaza yɛɛ bun bɛnɛ, lo han Elizabɛti su siyan. Lo sa mite pinle behonu, a lo we mi waa tɛ lo:
25 «Maa dɛɛ biyo lo Ɲuso wora ni, a libe sa'o wa'ati nɛ fasiyo a puwa un nuwaa ɓa ni siīn a dín maa a diyo.»
26 Han pinle behoozinni wá Deeɓenu tuwo mi to'aro Gabiriyɛli a lo vɛ Galile tun ló'ere nɛ yenu Nazarɛti,
27 a lo vɛ hanzohuwara ni'ere se nɛ faanle wo Davide zun nuu ni'ere nɛ yenu Zuzɛfu. Lo hanzohuwara mite we yenu Mari.
28 Lo anze mana aa bara haan lo: «Foo, o lee lamina, a lo Ɲuso mi ma o.»
29 Han wara so wa, lo ha'iri piripara, a lo mi waa diyo mite ta mube tɛɛrobe nɛ siin yɛ ura a mu yɛɛ?
30 Lo anze baraa haan lo: «Mari, ɓɛɛ co zaan, bari o be sin Deeɓenu na ma tiyan.
31 Dɛɛ o si siyan, a o te zobazo nɛ o ce yenu ma Yesu.
32 Lo we nibenu, a ɓa wee ve lo ma Lɛ Ho Wááɲusiīn Zo, a waa Naso Deeɓenu aa nɛ ɓaa maadɛn Davide pa'amayamu a'onu laa.
33 Lo di mi bɛnu Zakobe zun ɲuu fuwa bin, a li bɛnu so ɓɛɛ ve woo.
34 A Mari diyora lo anze: «A ma mu yɛ bun wera yi, bari dɛɛ un ɓɛɛ iin zun banuu woo.»
35 A li anze caan lo: «Li Ha'iri-Senu aa ɓuwee o wá, a Lɛ Ho Wáá-Ɲusiin pa'a ɓu'a aa ma mi tiya. A bun na lo nisenu nɛ te mu aa ve ma Deeɓenu Zo.
36 Dɛɛ mìì nuzo Elizabɛti muso su zobazo siyan mi hayi'aamu uwii, a hó nɛ ɓa ya wee ve ma hanhinni siyan daan yu pinle behoozin,
37 bari Deeɓenu ɓɛɛ hin diyowo na.»
38 A Mari lo: «Dɛ nɛ! Un a waa Naso tosɛhannuu; a biyo lo barala mu, a mu we ma bun.» Bun wo so, lo anze anniya fɛnna.
39 Han wozoma soo, Mari we huwa a le vara'aa vɛ ma han doɓoɲule feni aa yoo Zuda tun ló'ere.
40 Lo vɛɛ zo Zakari zuun, a lo tiya Elizabɛti na.
41 Biyowo Elizabɛti ɲa Mari tɛɛnu, lo zo zoo yu'uwo lo siyaan, a Elizabɛti huwa su ma li Ha'iri-Senu,
42 a lo buweriyo ma tanbenu: «O a Duɓahan ɓa hanna siīn, a o zo nɛ o siyaan a duɓazo.
43 Mɛ be a mu yɛɛ, a na wa Ɲuso ɓaa naa lo mana tuwifuwa mɛ se he?
44 Bari, dɛɛ a o tɛɛnu tannu zo un ɲuvanloo yɛɛ, a lo u'uzo ɲu'uwan un siyaan ma zanma'aa.
45 O damuwan bari biyo lo Ɲuso baraa o bena o lara biyo a mu ɲuutinu o wá saa mana.»
46 A Mari lo: Un mɛnɛ'ɛn yee! Ɓuwani li Nawasi!
47 Un ha'iri, zanwinni'a Deeɓenu un Isiro bena,
48 Bari mɛ nɛ a li toosɛ, a nɛ a diyowo, li pan liira mi yira dɛɛrobe mɛ wá. A wɛɛrɛ, han temuna wure bara lo un damuwan,
49 Bari Ho-Se-Wure Naso wo beberiya haan ni, A li yenu a diyo-senu.
50 A bá nɛ zaan li yira han uwe wure siīn, Li ni tiizuunnu cii bá wure na.
51 Li zeniya mi buwapa'a; A li yara'aa bá nɛ wure siyan ya su ma ɓuwanite leerobera.
52 Li liiriyo ɓa pa'amana mi pa'amayamu a'ore wá, A li huweniya bá nɛ liiri mite si
53 Li siiriyo ɓa hinnuwansiyo ma besiyara A lo ɲa ɓa nafonisiyo uwasiyo mi nu'uwe
54 Lo aa seriyo mi toosɛ Isira'ɛli, A lo liya mi ni tiizuunnu be.
55 A obara biyo sin lo we baraa haan waa maana, A baraa haan Abarahamu ma mi temu tuwifuwa bin.»
56 Mari asiyo Elizabɛti se a yu pinle betiin ɲu'an, bun bɛnɛ lo arona va mi se!
57 Li waati nɛ Elizabɛti we tawɛ a te ciyo, a lo too zobazo.
58 Lo banna ma ɓaa zunsiyo ɲa lo Ɲuso tetemu nɛ wo haan lo be, a ɓa zanwinni'aa ma lo.
59 Lo u'uzo tenu wozoma hootinni wa, ɓa mana ma lo a aa faanna, a ɓa we mi waa ve lo ma mii miyan yenu, dín nɛ a Zakari.
60 Ɓaa naa so han wara, a hó lo: «Hee'ee dɛ, a Zan lo wee vera.»
61 Ɓa ni caan lo: «Nuu woo mana mii zun'ɛnnu nɛ yenu iin vo ma bun.»
62 A ɓa we mi waa yaaya mi nule aa diyora lo miyan ma li yenu nɛ hó yi mi mu se a ɓa wee vera lo.
63 A Zakari lo ɓa see pɛrɛwezo han mi, a lo lii tuwa biyo yɛ li wa: «Zan a lo yenu». Bun hanmaniya ɓa ni wure.
64 Ho ci'ere soo, lo haara mi ɲuɓo, lo dɛrɛmi fuwa, a lo huwa woro a lo ɓuwani Deeɓenu.
65 Bun wá zanmɛn fu ɓa lobannasiyo wure na, a a hanbe unpara nɛ yɛ ɓa ni wure we mi waa sumu na han doɓoɲule wure wá li Zude tuūn.
66 Bá nɛ wure we ɲa mu we wo mu ma suwaɓɛ, a ɓa wee tɛ lo: «A mu yɛ aa we lobe hanyirezo nɛ yɛ be?» Lo Ɲuso nu we ɛnna lo wá ma tiyan.
67 Lo u'uzo ɓaa miyan Zakari we su ma li Ha'iri-Senu, a lo huwa caan Deeɓenu ɲu ma biyo yɛ:
68 Waa ɓuwani lo Ɲuso ɓa Isira'ɛli ni Deeɓenu Biyo li leena míí ni unpa, a ya ɓa ɲu na.
69 Lo leena huwarayamu arafori a haan wa Heeyɛ lo toosɛ Davide zuun;
70 A heya wɛ ma biyo lo barala mu zerema mumuwɛn mumuwɛn ma mi ɲucanna siya ɲuwin,
71 Lo mi isi wa wa ze'usiyo na, Aa fe wa bá nɛ wure ɲinna wa nulee.
72 Lo zuunna waa maana tii, A lo ha'iri liyo mi siya wá
73 A heya wɛ ma biyo lo we dora mi ɲu, a baara wá haan waa maa Abarahamu.
74 Wɛɛrɛ lo huwaraliyo wa wa ze'usiyo na A na nu waa, a zaannu woo
75 A wa ɓuwani lo ma senuyamu ma tiyan lobe mite yira wá Wa sii wozoma wuree.
76 Hayirezo ɓuwizo, mu yi a uwe anni, o yenu we Lɛ Ho Wáá-Ɲusiin ɲucan Bari o vɛsi heca lo Ɲuso waa, aa we'a lo wɛnza,
77 Aa nɛ mu isirobe zuunrobe lo ni zanma na Ɓa be'uwe desinu lahuramaa
78 A heya wɛ ma waa Deeɓenu nitiizuunnu benu bena. A hó nitiizuunnu so nu wá li wosonu nɛ lii huwo ómū yoo ɲinni'a wa wá,
79 Aa dɛ mi ómū han bá nɛ asiyo han tiɓiyoo ma li humu tiyaa Aa be wa ziya ho hɛra wan wá.»
80 Lo hanyirezo we mi waa dan a lo ha'iri pa'a mi waa ɛn. A li hɛnletun wo lo hɛɛ'ale tuwifuwa biyo zeze lo aa zeniya mite ma ɓa Isira'ɛli ni.
21 Han wozoma soo, tannu lo Sezare se lo ɓa muwin li tun wá nucoza wure.
2 Bun nimuwinrobeyɛɛ so wee we a Kirinusi a li Siri tun bɛ.
3 Nuu wo nuu we tawɛ a vɛ muwin mi teroloo.
4 Ma bun Zuzɛfu muso lo li Galile tun Nazarɛti loo aa vɛ li Zude tun Davide lo nɛ yenu Bɛtilehɛmu, bari lo wo Davide zun'ɛnnu nuu ma lo temu nuu ni'ere,
5 a vɛɛ too mi ma mi faanle Mari yele. Mu we a Mari siyan mi.
6 Biyowo so ɓa ɛnna bin, Mari terowo yu,
7 a lo too mi nuyɛɛ nɛ wo zobazo. Lo ɓu'aa laa ma canma a lii diya lo si coobuwoo, bari ɓa ɓɛɛ we yu ɛnle woo ɓa nuhuwan laarozuun.
8 Biyadidira we ɛnna ho muwɛn bin nɛ wee caan han unmuwaan a dɛɛ mi biya na.
9 Lo Ɲuso anze ni'ere zeniya mite ma ɓa, a lo Ɲuso ɓuwaɓuwamu ɲinni'aa a i'iriyo ɓaa;
10 a lo anze baraa haan ɓa: «Mi ɓɛɛ co zaan, bari a tansinnu un aa de han mi, mu a be nɛ we zanma'aa benu ɓa nucoza wure se.
11 Dɛɛ, zɛrɛ, ho Davide loo he, isiro too haan mi; lo a lo Kirisita lo Ɲuso.
12 Dɛ biyo mi zuunna lo nɛ: «Mi zo yi u'uzo nɛ ɓu'aa na ma canma a diyasi coobuwoo.»
13 Mi ciyoo a ho waa-ni zanma uwi lo liyo a ma lo anze paariyo ɓuwani Deeɓenu a ɓa tɛ lo:
14 «Ho ɓuwaɓuwamu a Deeɓenu taa, ho Wááɲusiīn yoo! A hɛra ɛn li tun wá he lii! Ɓa nucoza nɛ li ta bena pafeni!
15 Biyowo ho waa-ni anniya ɓa se a yoo fɛnna ho waa, ɓa biyadidira baraa haan wɛ: «Ma bun, wa fɛn fuwa Bɛtilehɛmu, a wa zo dɛɛ biyowo bin, a nɛ lo Ɲuso muwan be haan wa.»
16 Ɓa vara'aa i ɓoo, a zo yu Mari ma Zuzɛfu ma lo u'uzo, a lo u'uzo diyasi coobuwoo.
17 Biyowo ɓa maa lo, ɓa la'ariyo biyo wure baraa haan ɓa lo hanyirezo bena.
18 Bá nɛ wure we ɲa ɓa wara we hanmana biyo ɓa biyadidira we mi waa bara.
19 Mari bo bun bera so wure si mi siyaan, a mi waa lee'a wa.
20 A ɓa biyadidira arona fɛnna a ɓa ɓuwani Deeɓenu biyo wure ɓa ɲa ma mi ɲuvanle, a maa ma mi yira a heya wɛ ma biyo ya baraa haan ɓa.
21 Biyowo han wozoma behootin ɲutuu, ɓa faanna lo u'uzo, a ɓa vo lo ma Yesu a heya wɛ ma li yenu nɛ lo anze we zeniya saani a lo siyan si.
22 Biyowo lo hanyirezo ɓaa ni sɛnaciinu wozoma ɲutuu a heya wɛ ma ho Moyize tuwa, ɓa so mii zo a yuwara Yerusalɛmu a yoo nɛ lo Ɲuso Deeɓenu na,
23 a heya wɛ ma hanbe wara nɛ tuwa lo Ɲuso tuwa vanloo: «Zobazo pɛɛ nɛ a nuyɛɛ aa desi nɛ li Nawasi na.»
24 Ɓa ɲa lee yefee biyaɲu wurasin ma'uza biyaɲu ma a heya wɛ ma biyo mu tuwara lo Ɲuso tuwa waraa.
25 Banuu ni'ere ɛnna Yerusalɛmuū dín wa'ati soo nɛ yenu Simiyo. Lo wo banuu nɛ terena, a fasi mi Deeɓenu bee, lo we mi waa he biyo lo Ɲuso aa dera ɓa Isira'ɛli ni siīn, a mu tara a li Ha'iri-Senu mi lo wá.
26 Deeɓenu we zeniya mu ma lo ma mi Ha'iri-Senu lo lo ɓɛɛ hi a lo ɓɛɛ ɛnnɛ maa lo Ɲuso to'aro nɛ a lo Kirisita.
27 Li Ha'iri ɲanna Simiyo mana li Deeɓenu ɓuwanirozuun, a tara a Yesu ɓaa ni aa zoo ma hó yawe a tii ho lada nɛ ho tuwa wara bara be lo wá.
28 Simiyo fo Yesu can mi buwaree, lo bara'ariyo Deeɓenu a lo lo:
29 «Naso, wɛɛrɛ desi o toosɛ a lo fɛn ma hɛra A heya ma o wara,
30 Bari un yira maa o isirobe
31 Mu isirobe nɛ o caa daɓere han sira wure yira wá
32 Ho ómū nɛ da haan han tuwansira A nɛ a Isira'ɛli ni, o ni zanma ɓuwaɓuwamu."
33 Yesu ɓaa ni we hanmana biyo ɓa mi waa woro lo bena.
34 Simiyo duɓaa haan ɓa, a lo baraa haan Yesu ɓaa naa Mari: «Dɛɛ, lobe hanyirezo nɛ yɛ mana ɓa Isira'ɛli ni cururu lisinu ma ɓa bini-huweninu bena, a lo we miniwarobe nɛ ɓa ni waanni wá.
35 A mu yi a uwe, mu ziin a obara ɛtonu nɛ cú o siin tuwii le wa lo, yawe a nicururu leerobera dɛ letee.
36 Hannuu yimiro ni'ere ɲa ɛnna bin, nɛ yenu Anɛ, Asɛri zun'in nuu Fanuyɛli hanminu. Biyo yɛ we a Anɛ daan ma tete. A zerema behooɲu lo we wo mi yaamuu ma mi baro,
37 bun bɛnɛ hó huru do lo si a lo asi midee tuwii sii zerema yu beɓuwiyana ma bena (84). Lo ɓɛɛ ya hini wee ve li Deeɓenu ɓuwanirozuun, a lo ya wee sɛ han Deeɓenu tinaa ma wosonuu, a lo zo sun a lo fara.
38 Hó Anɛ so ɲa vɛɛ mana dín wa'ati de'ere soo, a lo we mi waa ɓuwani Deeɓenu a lo woro Yesu be han bá nɛ wure we mi waa he Yerusalɛmu ló huwaralinu.
39 Biyowo Yesu ɓaa ni tiyo lo Ɲuso tuwa ladara ɲu, ɓa arona va mi lo Nazarɛti li Galile tuūn.
40 Mu yi a lo hanyirezo, hó we mi waa dan, a lo yi pa'a. Lo we sú ma li ha'iriyamu, a Deeɓenu duɓa ɛnna lo wá.
41 Zeremi wo zeremi Yesu ɓaa ni ya wee yoo Yerusalɛmu a yoo lee li sanni.
42 Biyowo Yesu dan yu zerema ɓuwɛɲu, ɓaa ni ɲa yuwa Yerusalɛmu a heya wɛ ma li sanni lada.
43 Bun bɛnɛ, biyowo li sanni wozoma ɲutuu, Yesu ɓaa ni le arona aa vɛ mi se. Yesu fa waara Yerusalɛmu lóo ɓa buwaa.
44 Ɓa ni we pɛ'obara lo lo ma mi niza bo wɛ na. Biyowo ɓa vasiyo terena, ɓa huwa diyo lo be míí zunsiyo ma mi zuunna se.
45 Ɓa ɓɛɛ maa lo feni woo, a ɓa arona mi waa piri'a lo a ɓa yoo ho Yerusalɛmuū bin.
46 A mu wozoma tiinni wá ɓa vɛ yu lo li Deeɓenu ɓuwanirozuun a lo asiyo ɓa tuwa aranina siīn a mi waa tɛtɛ mi ɲuvanle ɓaa, a lo diyo ɓa.
47 Lo ha'iriyamu ma lo canrobera we mi waa hanmani bá nɛ wure we mi waa ɲi lo wara.
48 Biyowo ɓaa ni vɛ maa lo, ɓa hin'iyan, a ɓaa naa baraa haan lo: «Hayirezo, a webena o wo biyo yɛ ma wa? Dɛɛ mìì miyan ma mɛ wure buwe ya biya aa piri'ara o.»
49 Lo baraa haan ɓa: «A webena mi piri'a ni? A mi ɓɛɛ ya iin zun lo un tawɛ a un sɛ waa Maa toonu le?»
50 Bá ɓɛɛ we fanmuwan han wara so nɛ lo baraa haan ɓa ura.
51 Bun bɛnɛ lo huwa buwa ɓa, a ɓa liyo Nazarɛti, a lo ya wee fi ɓa tannu na. Ɓaa naa ya wee be bun bera so wure si mi siyaan.
52 A mu yi a lobe Yesu, lobe we mi waa dan ma zuunrobe ma hinhinmu ma ce'u Deeɓenu ma ɓa nucoza waa.
31 Tibɛre Sezare pa'amayamu zerema ɓuwɛhonuniso, a Pose Pilate a li Zude tun wafaranama, a Herode a li Galile tun bɛ, a ɓaa ereso Filipe a li Ituri tun ma Tarakoni tun bɛ, a Lisaniya a li Abilɛne tun bɛ,
2 a heya Anna ma Kayife sara'awe inyansiyo wa'atira. Bun wo so Deeɓenu tannu ciyo Zakari yaro Zan na li hɛnletuūn.
3 Ma bun Zan huwa bo ho Zurudɛn baa do'uwa wure na, a lo buwe ho loɓinu batɛmu be, bun nɛ nɛ a ɓa ni yi mi be'uwe saɓere.
4 A heya wɛ ma hanbe wara nɛ tuwa li Deeɓenu ɲucan Ezayi vanloo: «Huwɛ yɛ a lɛ nɛ buweri li hɛnletuūn tannu: Mi we'a lo Ɲuso wan, Mi tereni lo wɛnza
5 Boconu wo boconu aa ti Doɓoɲu wo doɓoɲu ma tintin wo tintin aa ciiri Han liyana nɛ urɛmi'urɛmi aa bini we deɓaa A han wɛn nɛ o'oroma'o'oroma aa pɛrɛpɛrɛni maazin
6 A nucoro pɛɛ aa mi Deeɓenu isirobe."
7 Bá nɛ ya wee haaɓuwee lo se yawe a lo batize ɓa, Zan we mi waa bara han bá: «Dihuwa nɛ! A wii bo mi ziya ma biyo mi da luwi vira li sinlee nɛ buba mu waa?
8 Mi baaba a mi biyo zeni lo mi loɓiyo, ma suwaɓɛ. Mi ɓɛɛ co bara mi siyaan lo: “Waa maa a Abarahamu,” bari un bara mu han mi lo Deeɓenu daa lee za hanbe bubuwo nɛ yɛɛ aa han Abarahamu.
9 Hare li duwe ɲuɓo winu habo han vɛwa ciyan wa vo. Ma bun, vɛwe wo vɛwe nɛ ɓɛɛ hɛ biru tete, dín uwan cunde ho daan.»
10 Ɓa zanma we mi waa diyo lo: «Biyo wa, a webe wa we?»
11 A lo caan ɓa: «Nuu nɛ canma yi a beɲu, a hó han nuu nɛ de'ere woo mana se, a nuu nɛ dirobe yi mi se, a hó ɲa we bun sin.
12 Li wusurufera muso mana a aa batize, a ɓa baraa haan lo: «Naso, a webe wabe we?»
13 A lo baraa haan bá: «Mi ɓɛɛ co be diyowoo biyo fasi mu a nɛ baraa haan mi wá.»
14 Ɓa hinfira muso vɛ mana aa diyora lo: «A wabe han, a webe wabe tawɛ a we?» Lo baraa haan bá: «Mi ɓɛɛ co fe nuu woo be ma pa'a, mi ɓɛɛ co ci nuu woo ɲuu saɓiya wá; a mi daan mi saara na.»
15 Ɓa zanma wure yira we bo laa, a ɓa we mi waa diyo mite a Zan yi ɓɛɛ a lo Kirisita;
16 bun wá lo caan ɓa wure ma biyo: «Mɛ batize mi ma ɲuu, a nuu buba nɛ pa'a po mɛ, mɛ yɛrɛ ɓɛɛ yuwa yu a fuwe lo na'an huwinle. Hó yi mana, hó aa batize mi li Ha'iri-Senuū ma ho daan.
17 Lo aarinɛ mi lo nuu. Lo aari mi sun'uwe li huwɛɛ, lo zo o mi mi nanuu, a lo ci dan nɛ ɓɛɛ hi woo a zɛɛra mu sun'uwe.
18 Zan we mi waa woro ho tansinnu aa han ɓa zanma, a lo be ɓa ziya ma bebiyanna cururu.
19 Hare ma bun, biyo wá Zan Batisi we pan Herode na ɓaa ereso han nɛ a Herodiyade bena, hare ma lobe Herode wema uwe nɛ á wure nɛ lo we mi waa we bena,
20 ho Herode so pan we va Zan do asoō a nanina mi wema uwe na.
21 Ɓa zanma wure we aa mi waa batize, a Yesu muso mana a aa batiziya, a biyowo lo ɛnna faraloo, ho waa hɛɛna
22 a li Ha'iri-Senu liyo lo wá a obara ma'u fɛ'o. A tannu lo ho wáá lo: «O a un Zosaannu, a o be mi un siin wá.»
23 Yesu sii zerema we heya ɓuwiyaɓuwɛ bera biyowo lo ɓuwɛ mi toonu hiya. A heya ma biyo ɓa ni wee barala mu, a Zuzɛfu too lo, a Heli we too ho Zuzɛfu so,
24 Matata too Heli, a Levi too Matata; Mɛliki too Levi, a Yanayi too Mɛliki; Zuzɛfu too Yanayi,
25 Matatiya too Zuzɛfu, a Amosi too Matatiya; Nahumu too Amosi, Esili too Nahumu, a Nagayi too Esili;
26 Mahate too Nagayi, a Matatiya too Mahate; Semeyi too Matatiya, a Zose too Semeyi; Yoda too Zose,
27 a Yohanna too Yoda; Resa too Yohanna, a Zorobabɛli too Resa; Seyalitiyɛli too Zorobabɛli, a Nɛri too Seyalitiyɛli;
28 Mɛliki too Nɛri, a Adi too Mɛliki; Kosamu too Adi, a Ɛlimadamu too Kosamu; Ɛri too Ɛlimadamu,
29 a Yesu too Ɛri; Eliyezɛri too Yesu, a Yorimu too Eliyezɛri; Matati too Yorimu, a Levi too Matati;
30 Simiyo too Levi, a Zuda too Simiyo; Zuzɛfu too Zuda, a Yonamu too Zuzɛfu; Eliyakimu too Yonamu,
31 a Meleya too Eliyakimu; Mena too Meleya, a Matata too Mena; Natan too Matata,
32 a Davide too Natan; Ezayi too Davide, a Obɛde too Ezayi; Bowaze too Obɛde, a Salomuwan too Bowaze; Naso too Salomuwan,
33 a Aminadabe too Naso; Adimi too Aminadabe, a Arini too Adimi; Hɛsiro too Arini, a Perɛsi too Hɛsiro; Zuda too Perɛsi,
34 a Zakobe too Zuda; Isaka too Zakobe, a Abarahamu too Isaka; Tera too Abarahamu, a Nahori too Tera;
35 Seruge too Nahori, a Rehu too Seruge; Pelɛgi too Rehu, a Hebɛri too Pelɛgi; Sila too Hebɛri,
36 a Kayinamu too Sila; Arifakisade too Kayinamu, a Sɛmu too Arifakisade; Nuwe too Sɛmu, a Lemɛke too Nuwe;
37 Matusalɛmu too Lemɛke, a Henoki too Matusalɛmu; Yerɛde too Henoki, a Maleleyɛli too Yerɛde; Kenamu too Maleleyɛli,
38 a Enosi too Kenamu; Sɛti too Enosi, a Adama too Sɛti, a Deeɓenu too Adama
41 Yesu wee le ho Zurudɛn baa ɲuɓo na, a lo su ma li Ha'iri-Senu, a li Ha'iri ciyan lo vana li hɛnletuūn,
2 a Sitani tanniya lo binni tuwi wozoma ɓuwiyaɲu. Han wozoma so wuree lo ɓɛɛ du diyowo, a biyowo han ɲutuu bun wo a hinnu mi laa.
3 Dín wa'ati soo Sitani baraa haan lo: «O yi a Deeɓenu Zo dede, a o bara han libe bibiyo nɛ yɛ lo li yerema we buru.»
4 A Yesu caan lo: «Mu tuwa lo buru midee ɓɛɛ vari lo nucoro.»
5 Sitani yoora lo feni nɛ ɲa pan hin po, a li zeniya ho dimiɲa pa'amayamuna wure ma lo wa'atizo uduu siyaan,
6 a li lo: «Un aa nɛ hobe pa'a nɛ yɛ wure aa ma mube pa'amayamuna nɛ wure ɓuwaɓuwamu, bari a mɛ na mu na, a un yi lo un nɛ mu nuu nɛ na to a bun.
7 Ma bun sin o yi cusi un waa sarahu, to mu wure a uwe taa.
8 A Yesu caan lo: «O ɓuwani li Nawasi mìì Deeɓenu, a a libe midee o sɛ han.»
9 Li Sitani bana vara lo Yerusalɛmu, a yoo bo lo si li Deeɓenu ɓuwanirozun ɲusiīn, a li baraa haan lo: «O yi a Deeɓenu Zo dede, zin he a o cun ote de, bari mu tuwa lo
10 li aa nɛ tannu mi anzera na, a ɓa dɛɛ aa.
11 Ɓa can o mi buwaree, yawe a o ziyo ɓɛɛ ca hɛ bibiyo woo na.»
12 A Yesu caan li: «Mu muso tuwa, lo o ɓɛɛ tanni lo Ɲuso o Deeɓenu.»
13 Biyowo li tanniya lo hun, li Sitani do lo si ve aa pɛ wa'ati binu.
14 Yesu arona va Galile tun ma li Ha'iri-Senu pa'a, a lo yenu we lo fo li tunzo wure.
15 Lo ya we arani ɓa ni han faralozuwiīn, a ɓa ni wure we mi waa de lo wá.
16 Lo arona va Nazarɛti, he lo dan, a a heya wɛ ma biyo lo dariyo a wee we, lo zo li Deeɓenu faralozuun li vunurowozomɛ zeze. Lo huwa zan aa ara,
17 a ɓa aa na li Deeɓenu ɲucan Ezayi vanlo laa. Lo bɛɛna ho a lii yu li ɛnle nɛ biyo yɛ tuwaa:
18 «Li Nawasi Ha'iri mi un wá Bari li tiya mi ɲii un ɲuu, A un wɛɛ bá nɛ» siyan saa mu siyan A un buwe ho tansinnu han ɓa banbannasiyo Li tuwo ni a un buwe mu huwaralirobe be a han ɓa woɓɛ A buwe han yira hɛɛnu a han ɓa maniya, A huwarali ba nɛ ɓa mi waa ɲi'ori,
19 A buwe lo Ɲuso nitiizuunnu zeremi be.»
20 Bun bɛnɛ lo buu ho vanlo, lo na ho lo toosɛ na, a lo lii asi.
21 Bun wo so lo baraa haan ɓa: «Mu toorobe wara nɛ mi ɲa yɛ ɲutuu zɛrɛ.
22 Ɓa ni wure we ta haan lo, a hanmana han wara tetiya nɛ mi waa le lo ɲuu bena, a ɓa tɛ lo: «Lo ɓɛɛ a Zuzɛfu yaro uwɛ?»
23 Yesu caan ɓa: «Mu boo, mi hɛ li waawe nɛ yɛ aa de na lo: «Tinsoo, wɛɛ o yɛrɛ ve»; bun nɛ wure o wo Kapɛrinahumu, a nɛ wa ɲa unpa muso we bun mìì maazuun he."
24 Fuwazoo, a lo ɲa huwa lo: «Ma tiyan, un bara mu han mi, Deeɓenu ɲucan woo mana nɛ ɓaa maazunsiyo fu laa sese.
25 A biyo a ho tiyan a un bara han mi yɛ: Eli wa'atiī a hanna nɛ bara huru mu cururu mi li Isira'ɛli tuūn biyowo ho waa we va ɲa, wuro woo, zerema tiin ma pinle behoozin, a hinnu benu we zo li tun wuree.
26 Hare ma bun Eli ɓɛɛ we tuwo vara ɓa nuu woo se a mu yi ɓɛɛ a lo hannuu nɛ baro huru mu a nɛ ɛnna Sarɛpita lóo, li Sido tuūn.
27 Ma bun sin, ɓuweriya cururu ɲa ɛnna li Isira'ɛli tuūn li Deeɓenu ɲucan Elize wa'atiī. A hare ma bun ɓa nuu woo ɓɛɛ we waa a mu yi ɓɛɛ a li Siri tun nuu Nama.»
28 Biyowo ɓa ɲa han wara so bá wure nɛ ɛnna ho faralozuun siyan lo hare ma tete.
29 Ɓa huwa peena Yesu a lora ho ló na'uwa a ɲanna ya mi suwa de li tuūn, bari ɓa ló we too doɓoɲu wá, aa aan ɲuɓo na ɓa we aa ciyo a ya suunna lo de.
30 Lo yu puwiyansi ɓa siīn a i fɛnna.
31 Yesu lo liyo Kapɛrinahumu nɛ a Galile tun ló'ere, a lo ya wee arani ɓa ni li vunurowozomɛ zeze.
32 Ɓa ni we hanmana lo aranirobe, bari lo wara pa'a ɛnna.
33 Mu wo a banuu ni'ere mi li faralozuun biin a nɛ ha'iri'oo ɛnnaa. Hó buweriyo ma tanbenu lo:
34 «Aa, Nazarɛtinuu Yesuu, a webe o miniya na ma wa? A o mana a aa hara'i wa le? Un zun biyo a o: o a lo anze senu.»
35 Yesu za li wá: «Siin'oɓiyo yɛ a o le lobe banuu nɛɛ. Li ha'iri'oo huweniya lo virili ɓa zanma siīn a cunna do, a li lo loo a madimi woo.
36 Ɓa wure hin'iyan a ɓa we mi waa bara han wɛ «Hɛn a han wara yɛɛ sin yɛ? Lobe banuu nɛ yɛ we tuwii nɛ tannu han ha'ire'uwe na ma wara nɛ fasi a pa'a mi, a to han lo.»
37 Ma bun lo yenu we mi waa lee fɛn li tunzo so wuree.
38 Yesu lo ho faralozuun a anniya va Simu zuun. Wɛwiya sumɛ ɛnna Simu ɓa hiyo hannuu na, a ɓaa ni yuwa Yesu a lo ɲiyan laa.
39 Lo ɓosi lo wá a ɲinsaan ho wɛwiya na, a ho wɛwiya lo. Ho ciyo soo lo hannuu huwa sa be haan ɓa.
40 Li wosoɲu zinnu bɛnɛ, bá nɛ wure vanvanna ɛnna se, ni nɛ vanle sirasira ɛnna na, bá uu'a bá mana lo se. Lo bo mi nule ɓa nuu wo nuu wá, a lo wiya ɓa.
41 Ha'ire'uwe lo nicururu, a ɓa we mi waa buweri a ɓa tɛ lo: «O a li Deeɓenu Zo.» Lo we mi waa wuruwuru ɓa a lo ɓɛɛ we mi waa tɛ a ɓa woro, bari ɓa zuunna lo lo a lo Kirisita.
42 A li tun saan yɛ, a bun wo Yesu lenu a va ho muwɛn cocoro. Zanma benu we lo a mi waa hɛɛ piri'a lo tuwi yoo yu. Ɓa ɛnna mu se a be lo si mi se, a lo ɓɛɛ co yi fɛn desi ɓa.
43 A lo baraa haan ɓa: «Mu tawɛ a un ɲa wuro Deeɓenu pa'amayamu tansinnu a han han luwe nɛ á, bari a bun be tuwo ni mana.»
44 A lo we mi waa waayu ɓa ni han faralozuwiīn li Galile tuūn.
51 Yesu ɛnna ho Genezarɛti Mu ɲuɓo na a zanma benu we aa mi waa ɲa wɛ lo do'uwa aa ɲinna han Deeɓenu wara.
2 Lo ma muwa beɲu ho mu ɲuɓo na. Mu wo a ɓa cizuura lo haan liyo a lii sɛɛ mi yuwana.
3 Yesu i zo hán muwa so de'ere nɛ wo Simu taa, a lo faraa hó a hó pɛ lo titi zoora mu ɲuu. Lo lii asiyo li muwee a mi waa dɛ worola ma ɓa zanma aa aranina ɓa.
4 Biyowo lo wura vɛɛ zan, lo baraa haan Simu: «Wa vɛ he mu ɲuu hucu, a mi o mi yuwana, a mi zúú.»
5 Simu caan lo: «Dɛɛ Ɲuso, wa caanna a siya wate, a wa ɓɛɛ yu diyowoo, hare ma bun o wara wá, un o han yuwana.
6 A bun ɓa uwara mi yuwana, a han fo ciza ciyo ɲu, fuwa han yuwana mi wɛɛ'a.»
7 Ɓa da mi nu voo mi ni nɛ ɛnna li muwe diyo áa, a ɓa ɓuwee aa de mi nu na. Bá mana a ɓa aa su han muwa beɲu ma ciza, fuwa han muwa we tuwi lii mi ci.
8 Biyowo Simu ma bun, lo cunna mite do Yesu ziya se a lo lo: «Ɲuso, ɛɛ le mɛ na, bari un a be'uwewero.»
9 Mu wo a lo ma bá nɛ wure ɛnna lo se boore biya ɓa ciza ciyo nɛ ɓa zuwo yu yɛ bena.
10 A bun ɲa wo Simu toosɛroɓara nɛ a Zebede ni Zake ma Zan. A Yesu baraa haan Simu: «Ɓɛɛ co zaan; wɛɛrɛ ɲu wá o we nucoza zuuro.»
11 Ɓa pa mi muwaa le ziinniya, ɓa anniya do mu wure si a ɓa bo laa.
12 Biyo yɛ wo a Yesu mi ló deeso. Banuu deeso nɛ suraa wure we fo ma ho ɓuwevannu maa lo, a ho aa cuunna mite do lo waa, a faraa lo ma biyo yɛ: «Ɲuso, o yi ta, to o da ni cii.»
13 Yesu da mi nu a vɛɛ dunna laa, a lo lo: «Un ta biyo, we nuu nɛ cuu.». Hó ciyo soo ho ɓuwevannu do lo si.
14 Bun bɛnɛ Yesu bo lo ho wan wá ma ho tannu nɛ yɛ: «Fɛn vɛɛ zeni ote ma lo sara'awe, a o lee o teciinu sara'abe a heya wɛ ma biyo Moyize paara mu, yawe a bun we sɛrɛyamu ɓa se.»
15 Ma bun Yesu yenu we mi waa le, aa le, a ɓa zanma ciyo ya wee aa fewɛ ɲi lo wara, a lo wɛɛ ɓa vanle.
16 A lobe Yesu ya wee huwo anni fɛn cocoro a yoo fara.
17 Wozo'ere Yesu we mi waa arani ɓa ni. Fariziyɛnna ma ɓa tuwa aranina we ɛnna bin. Ɓa ni we lo Galile, Zude ma Yerusalɛmu luwe wure; a lo Ɲuso we mi waa zeni mi pa'a ma ɓa vanvanna wɛɛnu.
18 Dín wa'ati soo, ni tuwan nɛ so uru'a ma mi zanle ɛnna mu se a zo be hó si Yesu waá.
19 Ɓa zanma cirimanu bena, ɓa ɓɛɛ zuunna biyo mi we a yi zoora lo se; a bun wá ɓa i yuwa ho hancoo a piyan fe'ere a da lo uru'a ma mi zanle liyora ɓa zanma siīn a lii bosi Yesu waa.
20 Biyowo Yesu maa ɓa lana, lo lo: «Banuu, o be'uwe dosi haan o.»
21 Bun wá ɓa tuwa aranina ma ɓa Fariziyɛnna huwa yu mu leerobe nɛ yɛ a ɓa tɛ lo: «Lɛ yɛ a wii nɛ wuro hanbe tuwowa wara nɛ yɛ? A wii da mu be'uwe desi a mu yi ɓɛɛ a Deeɓenu midee?»
22 Yesu zuunna ɓa leerobe a lo baraa haan ɓa: «A mu yɛɛ na mi mi waa lee biyo yɛ mi siyaan?
23 A bara han nuu lo lo be'uwe dosi haan lo wurasin a bara han lo lo lo huwo ziin a lo vɛsi, a mu yɛ wawi po mu?
24 A yawe a mi zuun a mu be'uwe desinu pa'a mi lo nucoro zo se li tun wá he un nɛ hobe tannu nɛ yɛ uwe na: «Huwo ziin, see o zanle a o vɛ o zuun."
25 Mi ciyoo, lo huwa ɓa ni wure yira wá, a so li zanle nɛ wá lo ya dumasi a lo anniya mi waa vɛ mi zuun, a lo ɓuwani Deeɓenu.
26 Ɓa ni wure we hanmana, a ɓa we mi waa ɓuwani Deeɓenu. Ɓa we zanna ma tete, a ɓa we tɛ lo: «Biyo zɛrɛ anni, wa maa ɲuɓuwɛrobera.»
27 Bun bɛnɛ Yesu le maa wusurufero ni'ere nɛ yenu Levi, a lo asiyo li wusurufele. Lo baraa haan lo: «Di un hiya wá!»
28 Levi huwa dosi mi be wure, a lo i du lo hiya wá.
29 Levi sa dirobe benu mi zuun a haan Yesu. Lo vo wusurufera cururu ma nibiyan; a ɓa wure aa mi waa paari di.
30 Ɓa Fariziyɛnna ma ɓa tuwa aranina we mi waa hun'a bara han Yesu buwara: «A webena mi mi waa di a mi ɲu ma ɓa wusurufera ma ɓa be'uwewera?»
31 Yesu huwa baraa haan ɓa: «Ɓɛɛ a ba nɛ cohee mu ma'o mi lo du'atira na, a ɓa vanvanna mu hee se.
32 Mɛ ɓɛɛ co mana a ve ɓa niterena uwe, a ɓa be'uwewera un mana aa ve a ɓa loɓi.»
33 A ɓa baraa haan lo: «Zan buwara ma ɓa Fariziyɛnna taa wee sun tantan, a ɓa fara; a mu yi a uwe buwara, a bá mi waa di a ɓa ɲu te.»
34 A Yesu baraa haan ɓa: «Mi daa nɛ a lo hanfinbaro yirāla zo sun a lo hanfinbaro yi pan mi ɓa se le?
35 Wozoma ɓuwee a bun we a lo hanfinbaro fo ɓaa, bun wo so to ɓa zo sun.»
36 Lo ɲa ha waawe haan ɓa lo: «Nuu woo ɓɛɛ lɛɛ cɛnmɛ fiinnu be tuwan a ii puupura cɛnmɛ dɛn, yi a bun, to lo naso wiya mi cɛnmɛ fiinnu yaara, bari biyo lo puupuwo ma li cɛnmɛ dɛn ɲa ɓɛɛ fi wɛ na.
37 A nuu woo ɓɛɛ o divɛn fiyan sumaniya daan, yi a bun, to hó divɛn fiyan so wɛɛ'aa han sumaniya, a to ho divɛn uwasi, a han sumaniya ɲa yaara,
38 A ho divɛn fiyan tawɛ a o sumaniya fiyaan,
39 A nuu woo bá nɛ yi ɲuu ho divɛn dan vo siīn, ɓɛɛ hini mi ho divɛn fiyan; bari to ɓa lo ho divɛn dan sin po.»
61 Mu vɛ mu ɓuwee, a vunurobe wozomɛ deeso zeze a Yesu ma mi buwara mi waa aansi muwɛnsɛɛn. Lo buwara we mi waa lɛɛ mu vɛrobe teema aa puru'a mi nulee a yoo cɛ.
2 Bun wá Fariziyɛnna tuwan baraa haan ɓa: «Be nɛ ɓɛɛ tawɛ a we li vunurowozomɛ zeze a webena mi we bun?»
3 A Yesu caan ɓa: «Biyo Davide wo biyo zeze ho hinnu we ɛnna lo ma mi hinfira na, mi ɓɛɛ arana bun le?
4 Dɛɛ lo we zo li Deeɓenu ɓuwanirozuun a zo uu li sara'aburu a caa tuwan a le na tuwan mi beroɓara na hare a a ɓa sara'awera midee dín buru so cɛnu nu we na na.»
5 A lo baraa haan ɓa: «A lo nucoro Zo a li vunurowozomɛ naso.»
6 Vunurobe wozomɛ deeso zeze Yesu zo ɓa Zuwifera Deeɓenu faralozuun a zoo mi waa arani ɓa ni. Banuu ni'ere ɛnna bin nɛ nudoro buwa wure huru.
7 Ɓa tuwa aranina ma ɓa Fariziyɛnna we mi waa urasi Yesu aa dɛɛ ta lo wɛɛ nuu li vunurowozomɛ zeze le; bun yi wo to ɓa yi be cira lo ɲuu.
8 Lo zuunna biyo ɓa mi waa lee'a, a lo baraa haan lo banuu nɛ buwa huru: «Huwo ɓuwee aa ziin ma siīn he!» Lo lii huwa aa zan.
9 A Yesu baraa haan lo: «Un diyo mi ma mu, a mu yi tawɛ a we tetemu wurasin a we oomu, a isi nuu wurasin a hara'i lo li vunurowozomɛ zeze?»
10 Lo diya ɓa wure na i lo, a lo baraa haan lo banuu: «Muwin o buwa!» Hó wo bun a lo buwa yeremaa a zozo.
11 Ɓa siyan lo, a ɓa we mi waa wanni wɛ ma biyo mi yi wera lo Yesu.
12 Mu vɛ mu ɓuwee, wozo'ere Yesu aa yuwa ho doɓoɲu wá a yoo fara, a lo faraa Deeɓenu na tuwii caanna.
13 Ho tunsaanle na lo vo mi buwara, a lo wɛ'aa niɓuwɛɲu ɓa siīn a lo co bá yenu ma Tuura:
14 Simu nɛ lo vo yenu ma Piyɛre, hó ɓaa ereso Andere, Zake, Zan, Filipe, Batelemi,
15 Macu, Tomasi, Alife yaro Zake, Simu nɛ ɓa wee bara Zeloti;
16 Zake yaro Zude ma Zuda Isikariyoti nɛ bana wo lo manafe'e.
17 Yesu ma ɓa tuura lo ho doɓoɲu wá liyo, a ɓa lii zan papa'ereē. Lo buwara cururu ma zanma ciyo we ɛnna bin. Cururu we lo li Zude tuūn, tuwan lo Yerusalɛmu, a tuwan lo mu zenuɲuu ɲuɓo na luwee nɛ a Tire ma Sido. Ɓa we mana a tɛtɛ mi ɲuvanle lo wara na, a ɲa fara mi vanle wɛɛrobe lo se.
18 Bá nɛ han ha'ire'uwe we mi waa sɛɛ we yu hɛra.
19 Ɓa zanma wuree, nuu pɛɛ we miniya a mi yi lo a dun na, a biyo pa'a ɓuwiso we mi waa le loo aa wɛɛ ɓa wure.
20 Yesu huweniya mi waá a diya mi buwara na i lo; a lo lo: Mibe banbannasiyo damuwan Bari Deeɓenu pa'amayamu a mi taa.
21 Mibe nɛ hinnu mi waa ɓuwe wɛɛrɛ damuwan, Bari mi caa di si. Mibe nɛ wɛ wɛrɛ damuwan, Bari mi caa zin mi ɲuwiin.
22 Mi a ni nɛ damuwan, A ɓa nucoza yi ɲiina mi A ɓa yi ɲa mi, aa tuwo mi; A ɓa yi yaari mi yenu lo Nucoro Zo bena,
23 A mi zanwinni'a hán wozoma soo, A mi wɛɛ mi siyan, Bari mi saara nɛ yi ho waá ɓuwaa; A biyo sin yɛ ɓaa maana ɲa we waa li Deeɓenu ɲucanna.
24 A mu yi a mibe nafonisiyo anni, nani mi mibe ɲuu, Bari mi yu mi siyan derobe vo;
25 Mibe nɛ suwora wɛɛrɛ, nani mi mi ɲuu, Bari hinnu bini ɓuwe mi. Mibe nɛ zin mi ɲuwiin wɛɛrɛ, nani mi mi ɲuu, Bari mi ca be yoo si aa wɛra
26 Nani mi mi ɲuu, a ɓa ni wure yi ve mi yetete, bari a bun sin ɓaa maana wora mu ma ɓa Deeɓenu ɲucanna uwe
27 A mu yi a mibe nɛ mi waa tɛtɛ mi ɲuvanle na dɛ ho dɛmu nɛ un de han mibe nɛ: mi waa mi ze'usiyo, mi we tetemu han bá nɛ ɲiina mi.
28 Mi duɓa han bá nɛ daa'a mi, a mi fara han bá nɛ ɲinmuwin mi.
29 Nuu yi caara mi nuu nɛ saɓuwa, a lo naso dɛ huwɛ á laa. A nuu yi fo o buwareso, ɓɛɛ co saa lo a lo fe o ba'owoo.
30 Nuu nɛ yi faraa aa, a o han lo, a nuu nɛ yi so be o se, a o ɓɛɛ co diyo mu be.
31 Biyo mi miniya a ɓa nucoza we han mi, a mibe muso wee we bun han ɓa.
32 Mi waminu yi daanna bá nɛ wa mi na midee, to a ho cunu yɛɛ mi buūn? Dɛɛ hare ɓa be'uwe wera wa bá nɛ wa ɓa.
33 Mi yi we tetemu han bá nɛ we tetemu han mi midee, to a webe cunu mi yi buūn? Hare ɓa be'uwewera ɲa muso wee we bun sin.
34 Mu yi a ɓa ni nɛ win mi iya midee mi wee e, to a webe sin yenu mi yi buūn?
35 Mi waa mi ze'usiyo, mi we tetemu, a mi tɛ a mi wee de e ɓuwe'ee. Ma bun to mi cunu we ɓuwaa, a mi we Diyo Ho-Waa-Ɲusiin za; bari hare dín wee zeni mi tetemu ma ɓa ficiwarila ma ɓa zi'uwasiyo.
36 Mi zuun ma'ari a obara biyo sin mii Maa zuunna ma'ari.
37 Mi ɓɛɛ co iri, a to ɓa ɓɛɛ iri mi. Mi ɓɛɛ co zara'i, a to ɓa ɓɛɛ zara'i mi; mi we saɓere, a to saɓere we han mi.
38 Mi wee han, a to ɓa han mi; ɓa si mi maazinrosinu aa ɲiyan, aa ɓuwa tuwi yoo puwiri li aa o mi baforo nuu. A li maazinrosinu nɛ sin mi mazinna a dín mazinna mi.
39 Yesu ɲa wa libe waawe nɛ yɛ haan ɓa: «Mani daa fi mani bunu na le? To ɓa niɲu wure ɓɛɛ te ho aan le?
40 Lo buwaro ɓɛɛ co ɛnnɛ po mi ɲuso uwe, a hare ma bun buwaro nɛ ɲutuu aa ziin a obara mi ɲuso
41 A webena o mi ɲɛmɛnu mìì ereso yireē, a o ɓɛɛ pɛ li zuwe nɛ mi uwe taa yireē be?
42 Wurasin, a ma mu yɛ o da barala han mi ereso: «Waa ereso, nɛ a un lee li ɲɛmɛnu nɛ o yireē», a uwe yi ɓɛɛ mi li zuwe nɛ uwe ote yireē? Nucofiya'uu, maa lee li zuwe nɛ uwe ote yireē ve te, bun bɛnɛ to o maa mi biyo o leera li ɲɛmɛnu mii ereso yireē.
43 Vɛwe tete ɓɛɛ hɛ bi'ura, a vɛwe'ure ɲa baraso ɓɛɛ hɛ bitete
44 Dɛɛ a vɛwe wo vɛwe ma mi biyo. Nuu ɓɛɛ faa co'onu hinɓuwiru wá, a mu ɓɛɛ we yi a nuu faa rezɛn biyo tooɓo vɛwe wá.
45 A betetiya wee le lo nitete siīn tetee, a a besuma wee le lo nucosumɛ siīn sumɛ, bari a biyo yi su lo nucoro siin, a bun wee le ma lo ɲuɓoō.»
46 «A webena mi wee ve ni ma Ɲuso, Ɲuso, a mi ɲa ɓɛɛ we biyo un baraa.
47 Nuu wo nuu nɛ ɓuwee un se, a aa ɲi un wara, aa vɛsi ma han, un zeni biyo a hó co'o ma mi.
48 Lo naso lowɛ ma banuu deeso nɛ te zun. Lo caanna li tun a lii fasi mi zun hiya li ɓoo wá. Ɲuu benu yaamɛ zeze, li boonu ɲuu haara mana li zun so na, a mu ɓɛɛ daanna li be, bari li we too se.
49 A wɛɛrɛ, nuu nɛ yi ɲi un wara, a lo ɓɛɛ vɛsi ma han, hó maa ɲa zan a obara banuu deeso nɛ too mi zun, a li hiyaleerobe ɓɛɛ caanna. Li boonu ɲuu haara mana li zun so na, a aa suwara li do mi ciyoo, a li zun so yaamɛ wo ɓuwaa.
71 Biyowo Yesu wura hán warala so wure a haan bá nɛ we mi waa tɛtɛ mi ɲuvanle laa vo, lo zo Kapɛrinahumu loo.
2 Hinfira ɲuso deeso toosɛ nɛ be wo sin mi naso na ma tete we to vannu fuwa mu mi yi lo mu'ɛnnu lenu na.
3 Ɓa hinfira ɲuso so ɲa a ɓa woro Yesu be, a lo tuwo ɓa Zuwifera ni'aranina tuwan a ɓa vɛ fara lo a lo ɓuwee aa isi mi toosɛ.
4 Bá vɛ mana Yesu se a aa yuwaa lo, a ɓoɓoriyo lo a ɓa lo: «Lo yuwa yu biyo a o we mu han lo,
5 bari wa tun be sin laa, a a lobe too wa Deeɓenu faralozun.»
6 Yesu huwa buwa ɓa aa vɛra bin; biyowo ɓa suraa, lo hinfira ɲuso tuwo mi yirāla tuwan a bá le san ɓa waa ma ho tannu nɛ yɛ: «Ɲuso, ɓɛɛ co sɛɛ ote, bari un ɓɛɛ yuwa yu a o zo un zuun.
7 A bun yɛrɛ ɲa na un ɓɛɛ ha un siin a va o wá unte. Ma bun, de ɲucuwe, a to un toosɛ yu mi yɛrɛ.
8 Dɛɛ ɲunasiyo mi mɛ na, a mɛ maa ɲa a hinfira tuwan ɲuso. Un yi lo nuu nɛ fɛn, to hó anniya, a un yi lo nuu nɛ ɓuwee, to hó buba; a un yi lo un toosɛ we be nɛ, to lo we bun.»
9 Biyowo Yesu ɲa hán wara so lo hanmana ɓa hinfira ɲuso bena, lo yeremaa san mi waa ma ɓa zanma nɛ du lo hiya wa, a lo lo: «Un bara mu han mi, hare ɓa Isira'ɛli ni siīn un ɓɛɛ ma lana nɛ ɓuwaa po huwɛ.»
10 Ɓa to'ara arona va li zuūn, a vɛɛ yu a lo toosɛ nɛ ɓɛɛ ya cohee mu yu mi yɛrɛ wiyaa.
11 Bun bɛnɛ Yesu we lo a va ló'ere nɛ yenu Naɲi. Lo buwara ma zanma benu ma lo we bo wɛ na.
12 Biyowo ɓa vɛ cii ho ló boro na, bun wo a ho losiyo so hannuu nɛ baro huru zo'erepe a lee huun. Ɓa ni wo boni a ciyan lo hannuu so.
13 Lo Ɲuso mile ma lo hannuu so, lo ma'ari fu laa, a lo baraa haan lo: «Ɓɛɛ co wɛ!»
14 Lo tutuwo mana a aa duunna lo nuhuwo zanle na, a bá nɛ susaa lo nuhuwo i zan. A Yesu lo: «Yarozo, huwo; a mɛ lo mu!»
15 A lo nuhuwo lii huwa uu yoo asiyo, a yɛrɛ huwa woro; a Yesu i na lo míí naa na.
16 Ɓa ni wure zaanna, a ɓa maa ɲa huwa ɓuwani Deeɓenu a ɓa tɛ lo: «Lɛ yɛ a Deeɓenu ɲucan benu nɛ lo wabe siīn; a Deeɓenu ɛnnɛ leena mi ni unpa!»
17 Han wara so huwa fo li Zude tun wure ma mi do'uwa tuwinza wure.
18 Zan buwara we vɛ la'ariyo bun bera so wure haan hó.
19 Ma bun Zan vo ɓa niɲu a tuwo a ɓa vɛ diyo lo Ɲuso ma biyo yɛ: «A uwe a lɛ nɛ tawɛ a ɓuwee mu lee, wurasin a wa tawɛ a wa he nibinu?»
20 Zan tuura vɛ ciyo Yesu se, a ɓa baraa haan lo: «Zan Batisi tuwo wa lo wa aa diyo o, mu yi wo a o a lɛ nɛ tawɛ a ɓuwee, wurasin wa yi tawɛ a he nibinu?»
21 Dín wa'ati so cuwa wo a Yesu mi waa wɛɛ vanvanna cururu, a ɲiyan ɲuyaara na, aa ɲa ha'ire uwe, aa hɛ maniya cururu yira.
22 A bun wá lo caan Zan Batisi tuura ma biyo: «Mi aro vɛ la'ari biyo mi maa ma biyo mi ɲa a han Zan: ɓa maniya yira mi waa hɛɛ, ɓa loole vɛsi tere, ɓa ɓuweriya mi waa wɛ, ɓa be'iya ɲi, ɓa nuhuwora mi waa vee, a ho tansinnu mi waa de han ɓa banbannasiyo.
23 Un yi ɓɛɛ a nuu nɛ mu tunrobibiyo, hó naso damuwan!»
24 Biyowo Zan tuura i ta mi manu vo, Yesu ɓuwa mi hiya woro Zan be aa han ɓa zanma ma biyo: «A webe mi ya wee yoo dɛɛ li hɛnletuūn? A ɓuwahuwe nɛ pinpiyan mi waa vinvan'a le?
25 A webe mi ya wee yoo mi bin? A nuu nɛ zan fanfaan semusin le? Dɛɛ bá nɛ wee zin buraa ma bun sin, a nɛ mi damuu, a pa'amayamu zuwiīn bá wee ɛn.
26 A to a webe mi maa yoo diya sa? Deeɓenu ɲucan le? Oo, a mɛ lo mu, a lo yɛrɛ po Deeɓenu ɲucan.
27 Bari a lobe be tuwa han Deeɓenu waraa: “Dɛɛ, mɛ tuu un turo o waa, a lo we'a o wan o waa.”
28 Un bara mu han mi, ɓa hanɲanna za siīn wure, nuu woo ɓɛɛ mana nɛ po Zan. Bunmamibɛ, lɛ nɛ zù po ɓa ni wure li Deeɓenu pa'amayamu, hó po Zan.»
29 Ɓa zanma wure nɛ ɲa lo wara ma ɓa wusurufera ta haan Deeɓenu, a ɓa na mite a ɓa batiziya a heya ma Zan batɛmu.
30 A mu yi a ɓa Fariziyɛnna ma ɓa tuwa aranina nɛ ɓɛɛ we ta a batize ma hó co'o so, a bá suwan mi yɛrɛ ma Deeɓenu be.
31 A wii un maazinna ɓa wɛrɛ-nucoza, a wii bá ma ɓa lowɛ?
32 Ɓa zan a obara hanyira nɛ le asiyo naboo a mi waa haɓuwa woro ma wɛ a ɓa tɛ lo: «Wa wan poopi, a mi ɓɛɛ yoo; Wa bo yóólele, a mi ɓɛɛ wá."
33 Bari dɛɛ, Zan Batisi mana, lo ɓɛɛ wee di, lo ɓɛɛ ɲu divɛn, a mi lo Sitani so hó.
34 Lo Nucoro Zo mana, a hó di, a lo ɲu; a mi lo dɛ diposo nɛ, divɛn ɲuro, wusurufera ma be'uwewera yirā nɛ!
35 Bunmamibɛ Deeɓenu ha'iriyamu zeniya mite ma li Deeɓenu ni wure.
36 Fariziyɛn ni'ere voo Yesu ma dirobe, a Yesu va lo zuun. A ɓa asiyo mu dirobe wá yɛ;
37 a dɛ hannuu deeso nɛ aa zo yɛ! Lo wo hannuu be'uwewero nɛ ho ló wure ɛnna ara'omu unpa. Hó hannuu so ɲa a ɓa lo Yesu zo mi waa di lo Fariziyɛn nuu zuun, a lo vɛ mana ma ɲii cira'uzo nɛ su ma ɲii nɛ pinpiyan sin.
38 Lo lii cusi Yesu ziya se ma bɛnɛ le, a biyo a wo wiya ma wiya. Lo hincaan we mi waa siiri Yesu ziya, a lo hannuu lii tii ma mi ɲufuwe. Lo we mi waa cuwɛncuwɛnni Yesu ziya, a lo lii buwa mu ɲii nɛ pinpiyan sin haan.
39 Lo Fariziyɛn nuu nɛ voo Yesu ma mi dirobe ca mi bun, a lo siin wiyan a dan, aa hun'a: «San! Ya a lo banuu nɛ yɛ a Deeɓenu ɲucan, lo ya zuun a lo hannuu nɛ mi waa duun laa yɛ a ara'onuu.»
40 A bun wá Yesu baraa haan lo: «Simu, tannu mi un ɲuu aa de han o.» A lo caan lo: «Ɲuso, haa ɓuwee ma mu!»
41 A Yesu lo: «Banuu deeso iya we ɛnna niɲu na. Lo ni'ere taa wo warifonu hannuwan bemumuwɛnhonu; a lo lɛ a taa wo warifonu hannuwan ɓuwiyaɲu ma ɓuwɛ.
42 Mu aa yi bun na, a ɓa nuu woo ɓɛɛ saara mi ee yi, a lo banuu do nuu pɛɛ ta si haan hó. Ɓa niɲu nɛ yɛ siīn, a lo yɛ aa waa lo banuu aa poo?»
43 A Simu caan lo ma biyo: «Mɛ pɛrobe na, a lɛ nɛ ee ɓuwaa po mu.» A Yesu baraa haan lo: «O lee'aa mu wɛɛ se!»
44 Bun bɛnɛ lo yerema mi waa sanna lo hannuu a lo baraa haan Simu: «O ɓɛɛ maa lo hannuu nɛ yɛ le? Mɛ zo uwe zuun, o ɓɛɛ haan ni ma ɲuu a un siyara un ziya, a lɛ yɛ siiriyo un ziya ma mi hincaan, a lii tiyo haan ma mi ɲufuwe.
45 Dɛɛ uwe ɓɛɛ cuwɛncuwɛnniya ni, a lɛ yɛ zo li zuūn ma be nɛ lo ɓɛɛ vunuwan a cuwɛncuwɛnni un ziya.
46 Uwe ɓɛɛ uwa ɲii un ɲu wá, a lɛ yɛ mi waa o ɲii nɛ pinpiyan sin un ziya wá.
47 A bun bena un bara mu han o lo lo be'uwe, lo be'uwe ciyo nɛ yɛ dɛ, bun dosi haan lo, bari lo zeniya waminu nɛ ɓuwaa. Ɓa yi do be nɛ cinciin si haan nuu nɛ, to hó ɲa a nuu nɛ waminu zù.»
48 A lo baraa haan lo hannuu: «O be'uwe be dosi haan o!»
49 A ɓa ni nɛ ma lo paariyo di mu huwa hun'a a ɓa tɛ lo: «Lɛ yɛ ɛnnɛ a wii mu ma bun, a tuwi de ɓa ni be'uwe si han ɓa?»
50 A lo baraa haan lo hannuu: «O lana isiyo o, yi hɛraa!»
81 Bun bɛnɛ Yesu we bo han luwe bere ma han luweza na, a lo we mi waa buwe Deeɓenu pa'amayamu tansinnu be. Ɓa buwara niɓuwɛɲu ma lo we bo wɛ na,
2 a ciya hanna tuwan na nɛ lo we ɲa ha'ire'uwe a leenaa ma tuwan nɛ lo wiya vanle: Mari nɛ ɲa ve ma Madelɛni, a ha'ire'uwe behooɲu we ɲa leena hoo,
3 lo ni'ere wo Herode toosɛ Kuza ɓaa han Zanɛ, ni'ere yenu wo Suzana ma hanna biyan cururu nɛ ya wee seri ɓa ma mi nubera.
4 Ɓa ni we lo han luwee a aa fowɛ lo se, a wo zanma benu. A Yesu wà li waawe nɛ yɛ:
5 «Vɛro ni'ere we lo a le de mi bèdùwà. Lo denu caa wa mu bèdùwà tuwan faratiyara ho wan ɲuɓo na. Ɓa ni yoo'aa bun mi ziya se, a ho waa ɲuɓuweza lii du mu wure.
6 Mu tuwan faratiyara ɓoo wá. Biyowo bun lii lo, mu ɓɛɛ yu he ma he a mu hoo, bari mu sisiyo ɓɛɛ lo mu.
7 Mu tuwan faratiyara mu hinɓuwii. Mu hinɓuwi daan a yoo finniya bun na a ɓo.
8 A mu tuwan tiyara li tuntetee. Biyowo bun lii lo, mu yoo haa biyo mumuwɛnnu mumuwɛnnu.» Lo waraa bun lii teenisi, a lo buweriyo a baraa haan ɓa: «A nuu nɛ ɲuvanle yi mi aa ɲinna, a lo ɲi be!»
9 Lo buwara diyora lo ma biyo yi a li waawe so ura.
10 Lo caan ɓa: «Mibe anni yu Deeɓenu pa'amayamu sɛsɛbe zuunle; a mu yi a ɓa bɛ á, mu bara han bá ma waawaa, yawe «ɓa yi dɛɛ, a ɓa ɓɛɛ mi, a ɓa yi ɲi, a ɓa ɓɛɛ fanmu be".»
11 Dɛ li waawe nɛ yɛ ura nɛ: mu bèdùwà a han Deeɓenu wara.
12 Bun nɛ ho wan ɲuɓo na, a bá nɛ yi ɲa to Sitani vɛ mana aa lee han wara nɛ ɓa ɲa ɓa siyaan yawe a ɓa ɓɛɛ yi laa a ca isira.
13 Bun nɛ li ɓoo wá, a bá nɛ yi ɲa han wara, ɓa wee tɛ han bena ma zanma'aa, a ɓa cinnu maa ɓɛɛ mana; ɓa wee laa wa'atizo uduu, a mu ura'ɛrobe yi ciyo ɓaa, to ɓa tuunna.
14 Bun nɛ faratiyara mu hinɓuwii, a bá nɛ yi ɲa han wara to ɓa i anniya, a han yidema, han nafoni ma ho dimiɲa nɛ yɛ le'ebera vɛɛ finni ɓaa, a ɓa ɓɛɛ hɛ biyo nɛ be woo.
15 Bun nɛ li tuntetee, a bá nɛ wee ɲi han wara ma siin tete, ma siin nɛ cuu, a ɓa fi han, a ɓa ma'uwanna taan, a ɓa hɛ biyo.
16 Nuu ɓɛɛ siiri fitɛnɛ, a ɓuu'a na oonɛ hiyase, wurasin darozanle hiyase; a li wee ɓuwa ma mi fɛnnu, yawe a li dɛ ómū, a bá nɛ yi zo li zuūn yira mi;
17 bari tiɓirube diyowoo mana nɛ ɓɛɛ le wá, a sɛsɛbe diyowoo mana nɛ ɓɛɛ dɛ yeyeree.
18 Ma bun mi fe soɓii, a mi ɲi mu ciri; bari a lɛ yi yu be, a hó ɓa han, a nuu nɛ yi ɓɛɛ yu; to hare biyo lo pɛ'obara bun mi mi se, bun la'aa fe laa.
19 Yesu ɓaa naa ma ɓaa erenasiyo we mana a aa mi Yesu aa worola, a ɓa zanma taan ɓa ɓɛɛ wee ɓuwe laa yi.
20 Nuu bara haan lo: «Mìì naa ma mìì erenasiyo le mi ho iin, a ɓa miniya a mi o wá.»
21 A lo caan mu ma biyo: «Waa naa ma waa erenasiyo a bá nɛ ɲi Deeɓenu wara aa we biyo han baraa.»
22 Wozo'ere a Yesu ma mi buwara zo muwee, a lo baraa haan ɓa: «Wa aansi le ho mu bɛnɛ.» A ɓa i anniya.
23 Saani a ɓa pɛ tuwii yi wa'ati, a Yesu to duma. Pinpinbenu lii huwa ho mu wá, a mu ɲuu we tuwii yaboo zo li muwee fuwa ɓa ɛnna farasii.
24 Ɓa tu mana aa siinniya lo a ɓa tɛ lo: «Naso, waa Naso yee, mu vo ma wa!» Lo siyan, a lo yu ho pinpiyan ma mu ɲuu, a bun wure lii vunnuwan, a waatɛɛ.
25 Bun bɛnɛ lo baraa haan ɓa: «A weso mi lana mi?» Ɓa huwa zaanna, a hanmana, a ɓa diyo wɛ: «Lo ɛnnɛ maa terena a wii sa? Dɛɛ lo do tannu haan hare ho pinpiyan ma mu ɲuu, a mu fu lo tannu na!»
26 Ɓa vɛɛ ziin feni nɛ ho mu bɛnɛ a bin a ɓa Gadarasiyo tun nɛ ma li Galile tun famaa wɛɛrɛ ho mu do'uwa.
27 Biyowo Yesu aa liyo li tuūn yɛ, a banuu nɛ ha'ire'uwe mii, zo lo ho lóo a le sin lo waa. Mu mɛnna a lo banuu so ɓɛɛ zin cɛnmɛ, lo ɓɛɛ mana zuun, fuwa a ɓa ni huunle lo wee hɛɛ'a.
28 Lo mile ma Yesu a lo ziya uwɛɛ; a aa cunna mite do hó ziya se a buweriyo: «Yesu, Deeɓenu nɛ mi ho wáá ɲusiīn Zo, a webe o miniya na ma ni? Un yuwa o, ɓɛɛ co ɲinmuwin ni.»
29 Mu tara a Yesu do tannu lo li ha'iri'oo le lo banuu. Mu mɛnna a li ha'iri'oo so sò lo, a ɓa ya wee cɛ lo ma zu'azu'ara, aa o muwanniya lo ziyaa. Hare ma bun li ha'iri'oo yi do lo wo nɛ a mi vɛ yoora li hɛnletuūn, to lo faraa han zu'azu'ara ma han muwanniya.
30 Yesu diyora lo: «O yenu we?» A lo caan lo lo «Teeyeree», bari mu tara a a ha'ire'uwe ciyo mi loo.
31 Han ha'ire so we mi waa yuwa Yesu a lo ɓɛɛ co ɲa mi vɛra ho aan.
32 Mu wo a siya uwi nɛ ɓuwaa mi waa di ho doɓoɲu wá. Han ha'ire'uwe yuwa Yesu a lo nɛ ho wan miyan, a mi zo ɓa siyaa; a lo do ɓa wan si.
33 Han ha'ire'uwe lo lo banuu a vɛɛ zo ɓa siyaa, a bá yoo haara ho doɓoɲu wá a ciciyo lii zo ho muun, a ho mu ɲuu du ɓa.
34 Biyowo bá nɛ ya mi waa dɛɛ ɓaa ma bun, bá huwa yu ma mi ho ló. Ɓa zo la'ariyo mu fo ho ló ma mi dɛ'ɛza wure.
35 Ma bun ɓa ni zoo ɓutuwo lo, a yoo dɛɛ biyowo mu. Ɓa yuwa Yesu se, a yoo yi a lo banuu nɛ han ha'ire'uwe loo asiyo Yesu ziya se, a yire cu, a bun beeriyo ɓa buwe.
36 Bá nɛ maa biyo mu ɓuwara lii la'ariyo biyo lo ero bona yura mi yɛrɛ.
37 Ɓa zanma nɛ wure lo li Gadara tunzoo a aa fowɛ ma mu Yesu se a lo we tiyan a lo fɛn ɛɛ mi ɛnle na, bari ɓa we zaanna hare ma tete. Yesu i zo li muwee a arona fɛnna.
38 Mu tara a lo banuu nɛ han ha'ire'uwe loo ya mi waa ɓoɓori Yesu a lo tɛ a mi buwa lo. A Yesu bo lo ho wan wá ma ho tannu nɛ yɛ:
39 «Aro vɛ mìì zuun; a biyo wure Deeɓenu wora tiyan ma o, a o vɛ la'ari bun.» A bun lo san i anniya na a vɛɛ la'ariyo biyo Yesu wo haan lo a fo ho ló.
40 Yesu arona aa ciyo, a ɓa zanma mana aa tɛɛ laa, bari mu wo a ɓa wure ya mi waa he lo.
41 Ɓa dɛɛ, a banuu ɓuwiso aa cii. Lo we yenu Zayirusi, a wo ɓa Zuwifera faralozun ɲuso. Lo aa cunna mite do Yesu ziya se, a yuwa lo, a lo zo mi zuun;
42 bari mu wo a lo hanmizo nɛ a lo uruzo wure, a nɛ sii zerema we heya ma beɓuwɛɲu mi li humu nuu. Biyowo Yesu so ho wan a vɛ bin, a ɓa zanma tuu laa ma feni wo feni fuwa lo ɓɛɛ mi vuun yi.
43 Bun ɲa tara a hannuu nɛ cannu wee ɛɛ mu maa yu zerema ɓuwɛɲu mi ɓa ni siīn. Lo nube wure we va mu ɓa tinnasiyo wá, a ɓa nuu woo ɓɛɛ wiya lo vannu yu.
44 Lo hannuu daɓere'aa tuɓo Yesu na ma bɛnɛ a dunna lo baforo buwinsan na. Mi ciyoo a mu cannu ɛɛnu lù.
45 A Yesu lo: «A wii duunna na?» Biyo wá nuu pɛɛ tosi wuro fe mi yɛrɛ na, Piyɛre baraa haan lo: «Dɛɛ Ɲuso, ɓa zanma tuu aa ma feni wo feni, a we tuwii ɲa o!»
46 A Yesu caan lo: «Nuu duunna na, bari un zuunna lo pa'a lo nii.»
47 Lo hannuu maa a mi be lo wá, a lo huwa zɛ, a lo aa cunna mite do Yesu ziya se, a ɓa ni wure yireē lo wura ho ura nɛ na lo duunna laa ma biyo lo yura coheɓuwe mi ciyoo.
48 A Yesu baraa haan lo: «Un hanminu, o lana isiyo o, yi ma hɛra!»
49 Yesu wara yɛrɛ ɓɛɛ in yu te, a nuu lo ho faralozun ɲuso zuun a aa baraa haan hó: «O hanmizo fo mite, ɓɛɛ hini de panpanni lo Ɲuso na.»
50 Yesu ɲa bun, a lo i baraa haan ho faralozun ɲuso: «Ɓɛɛ co zaan, laa midee, a to lo vi.»
51 Biyowo Yesu vɛɛ ciyo li zun na, lo ɓɛɛ we ta a nuu woo zo li zuūn ma mi fuwa Piyɛre ma Zan ma Zake ma lo hanyirezo ɓaa naa ma ɓaa maa.
52 Ɓa ni wure we mi waa wɛ, a ɓa ɲinsan mi sinvɛɛ lo hanzunzo bena. A Yesu baraa haan ɓa: «Mi de han wiya si, lo ɓɛɛ huru, a lo duma!»
53 Ɓabe anni zuunna a lo ɛnnɛ terena huru, a ɓa huwa lee Yesu fiyan.
54 Yesu zo fu lo hanzunzo nu na, a lo vo lo: «Hayirezo, huwo!»
55 Lo hanzunzo mu'ɛnnu arona mana loo, a lo lii huwa mi ciyoo; a Yesu lo ɓa nɛ be laa a lo di.
56 Lo hanzunzo ɓaa ni hanmana, a Yesu lo ɓa ɓɛɛ co la'ari biyowo he a han nuu woo.
91 Yesu vo ɓa niɓuwɛɲu, a lo na pa'a ma se ɓaa, a ɓa ɲanna han ha'ire'uwe; a na pa'a a ɓa wɛɛra han vanle.
2 Lo tuwo ɓa a ɓa vɛ buwe Deeɓenu pa'amayamu be, a ɓa wɛɛ ɓa vanvanna.
3 Lo baraa haan ɓa: «Mi ɓɛɛ co see sirapanna be diyowoo. Mi ɓɛɛ co cɛɛn buwinzo, poro'o, dirobe wurasin wari; a mi nuu woo canma ɓɛɛ co we beɲu.
4 Mi yi vɛ laara zun nɛ mu, a mi ɛsi bin tuwifuwa mi yi fɛn wo nɛ.
5 A ɓa ni yi suwan mi ma laale feni nɛ mu, mi yi le hó ló soo a mi puwa mi nataare un'unnu, a bun we sɛrɛyamu ɓa bena.»
6 Ɓa we huwa fɛnna, a vɛ bo han luwe na, aa buwe ho tansinnu, a ɓa wɛɛ han vanle.
7 Lo pa'ama Herode we ɲa biyo wure mi waa we mu unpara, a lo ha'iri wo sin'insan'aan; bari ɓa ni tuwan we mi waa bara lo Zan viya lo ɓa nuhuwora siīn;
8 a tuwan lo a Eli bana mana mu, a ɓa ni tuwan lo li Deeɓenu ɲucanna nidan ni'ere viya.
9 Mu yi a Herode, hó we mi waa tɛ lo «a mɛ untena tannu wá ɓa uwanna Zan ɲu'o, ma bun to lɛ un mi waa ɲi be yɛ, to hó maa a wii sa?» A lo ɛnna mu se a mi mi Yesu wá.
10 Biyowo ɓa tuura vɛɛ arona mana, ɓa aa la'ariyo biyo wure ɓa wo a haan Yesu. Hó va ɓa lora feni nɛ nuu woo mana, a caa san ho ló nɛ yenu Bɛtisayida na.
11 Ɓa zanma lo bun unpa a ɓa lo le du lo hiya wá. Yesu ɓɛɛ wo mu ma baasi, a lo yɛrɛ we mi waa la'ari Deeɓenu pa'amayamu be, a lo wiya bá nɛ ma'o ɛnna wɛɛrobe na.
12 Biyowo li wo vɛɛ te, ɓa buwara niɓuwɛɲu tu mana lo se a ɓa lo: «De ɓa zanma wɛn si a ɓa ɓo han luwee, ma han dɛ'ɛɛ nɛ mi suraa he, yawe a ɓa zo yi laale ma dirobe nɛ di; yi ɓɛɛ a bun, a muwɛɛ̄n biin wa mi he.»
13 A Yesu baraa haan ɓa: «Mibe mite han ɓa ma dirobe.» A ɓa caan lo ma biyo: «Dɛɛ a buru buwan behonu ma ciza biyaɲu midee mi wa se; yi ɓɛɛ a wa ɛnnɛ ɓo a zoo yɛ dirobe lee han ɓa zanma nɛ yɛ wure woo.
14 A maa dɛɛ; bara niserehonu ɲu'an ɛnnɛ yi he.» A Yesu baraa haan mi buwara: «Mi bara ɓa ɛsi cuweni ma niɓuwiyaɲu ma ɓuwɛɓuwɛ.»
15 A bun ɓa wora bun, a ɓa ni wure asiyo.
16 Yesu so li buru buwan behonu ma ɓa ciza biyaɲu. Lo huweniya mi yira ho wáa, lo duɓaa haan mu, lo na mu mi buwara na, a bá cara'aa haan ɓa zanma.
17 Ɓa ni wure du fuwa ɓa su, a biyo ɓa du á i su sa'iyo beɓuwɛɲu.
18 Wozo'ere Yesu we ɛnna fedeeso aa fara midee. Lo buwara vɛɛ mana lo se, a lo huwa diyora ɓa: «Ɓa zanma wara na un a wii naso?»
19 Ɓa caan lo: «Tuwan lo o a Zan Batisi, tuwan lo o a Eli, a ɓa bɛ á lo o a li Deeɓenu ɲucanna dan ni'ere nɛ viya lo.»
20 A Yesu lo: «A mibe se han, un a wii?» A Piyɛre caan lo: «O a li Deeɓenu to'aro, lo Kirisita!»
21 A bun wa Yesu heniya haan ɓa a ɓa ɓɛɛ co bara mu han nuu woo.
22 Bun bɛnɛ lo baraa haan ɓa wure: «Lo Nucoro Zo tawɛ a lo tuwara sese, a ɓa nidan ma ɓa sara'awera ɲunasiyo ma ɓa tuwa aranina pin laa; ɓa ɓuwe lo, a lo vee li wozomɛ tiinniso.»
23 Bun bɛnɛ lo baraa haan ɓa wure: «Nuu nɛ yi mi mu se a be mɛ na, a lo naso aari mi yɛrɛ, a lo see mi uruwa wo ma wo, a lo di un hiya wa.
24 Bari nuu nɛ yi mi mu se a isi mi mu'ɛnnu, hó naso te dín bee, a nuu nɛ yi ta a te mi mu'ɛnnu bee mɛ bena, hó naso a isi mi mu'ɛnnu.
25 A webe mu ɲiyan han lo nuu, a lo yi ho dimiɲa wure, a lo yi tununi mite wurasin lo yaa mi yɛrɛ?
26 Ma bun nuu wo nuu nɛ yi nuwaana mɛ ma un wara bena, lo Nucoro Zo muso aa nuwaa hó naso na, biyowo lo yi arona ɓuwee ma mi uru ɓuwaɓuwamu, aa ɓuwee ma lo Maa ma mi anzera siya ɓuwaɓuwamu.
27 Ma tiyan, un bara mu han mi, ni tuwan mi he nɛ humu sun ɓɛɛ sɛ wa fiyo a ɓa ɓɛɛ ɛnnɛ ma Deeɓenu pa'amayamu ɓuweenu.
28 Wozoma hootin ɲu'an hanbe wara nɛ yɛ woronu bɛnɛ, Yesu va Piyɛre ma Zake ma Zan a yoora ho doɓoɲu wá a yoo fara.
29 Biyowo lo ɛnna faraloo, lo wafonu co'o yeremaa, a lo cɛnmɛ huwa wo punɛɛ aa ɲinni'a ori'ori.
30 Mi ciyoo, a dɛ bara niɲu nɛ mi waa woro ma lo nɛ le: bá wo Moyize ma Eli
31 nɛ we dosi wure, a do fo ma ɓuwaɓuwamu. Ɓa we mi waa woro lo Yerusalɛmu vɛɛnu be nɛ lo we tawɛ a tiiɲu he ma fuwazoo.
32 Ho dada ɛnna piyɛre ma mi beroɓara niɲu na, hare ma bun ɓa huwa ciiriyo mi yireē, a ɓa maa Yesu ɓuwaɓuwamu ma ɓa bara niɲu nɛ ɛnna lo se.
33 Biyowo ɓa bara niɲu ii mi anni Yesu se, Piyɛre baraa haan lo: «Ɲuso, mu se a wa ɛsi he. Wa tɛ baforozuwin betiin: De'ere we uwe, de'ere we Moyize a de'ere we Eli.» Lo ɓɛɛ we zuunna biyo mi mi waa woro.
34 Lo wara ɓɛɛ in yu te a duwiduwi lo lii tuu ɓaa. Ɓa buwara huwa zaanna, biyowo ɓa maa a li duwiduwi va aa ti miyan.
35 Tannu lo li duwiduwiī a ɲinsaan: «Lɛ yɛ a un Zosaannu nɛ un wɛ'aa. Mi ɲi lo wara!»
36 Biyowo ho tannu so ɲinsaan a lii tesi, a Yesu zan midee. Ɓa buwara wotɛɛ, a han wozoma so wuree, ɓa ɓɛɛ la'ariyo biyo ɓa maa yɛ a haan nuu woo.
37 Bun tunsaan, biyowo ɓa liyo ho doɓoɲu wa, zanma benu aa san Yesu waa.
38 Ɓa yirima'oro a nuu buweriyo ɓa zanma siīn: «Ɲuso, un yuwa o, ii dɛɛ un yaro han ni, a lobe midee a un zo.
39 Li ha'iri nɛ wee see lo yi do lo pɛɛ, to lo taa wuna, a li zɛɛni lo ma pa'a, a lo hincan'uwa'uwa le. Li ɓɛɛ wee tɛ para laa fuwa lo yi sɛɓuwɛna.
40 Un faraa o buwara a ɓa ɲa li ha'iri'oo a lee loo, a ɓa hun.»
41 A Yesu caan lo: «Lanapinna ma nuco'ura onu, a tuwifuwa diyan un ɛn mi se, a tuwifuwa diyan un muɲu mi? Mana o zo he!»
42 Lo hanyirezo aa sura, a bun li ha'iri'oo dora lo viyansi li tuūn, a lo lii zɛ pɛpɛpɛ. Hare ma bun Yesu muwinniya mi yire li ha'iri'oo na, lo wiya lo hanyirezo, a lo i zan lo míí miyan nuu.
43 A ɓa ni wure huwa hanmana Deeɓenu pa'a nɛ zeniya bena. Biyo wá Yesu wema we hanmaniya ɓa ni wure, lo baraa haan mi buwara:
44 «Mu yi a mibe, un bara mi tɛtɛ mi ɲuvanle sese hanbe wara nɛ yɛ na: ɓa aa de lo Nucoro Zo ɓa nucoza nulee.»
45 A ɓa buwara ɓɛɛ we fanmuwan dín ɲucuwe so waa sinle. Li ura we sa ɓaa, yawe a ɓa ɓɛɛ fanmu mu; a ɓa maa ɲa we zaanna a diyo Yesu ma mu.
46 Mu aa yi bun na a mu leerobe nɛ yɛ huwa ɓa buwara siīn lo ta a wii ɛnnɛ maa ɓuwaa po mi wure sa?
47 Yesu nɛ zuunna ɓa siyan leerobe va hanyirezo ɓuwizo aa ziinniya mi do'onu;
48 a lo baraa haan ɓa: «Nuu wo nuu nɛ fi lobe hanyirezo nɛ na sese, to a mɛ lo naso ta bena. A nuu wo nuu nɛ yi fu mɛ na, to a lɛ tuwo ni lo fu na. A biyo lɛ nɛ a mi wure niɓuwizo, a hó a lo nibenu.
49 Zan so han wara, a lo lo: «Ɲuso, wa maa banuu nɛ mi waa ɲa ha'ire'uwe uwe yenu na; a wa saara lo, bari lo ɓɛɛ a nuu nɛ mi waa buwa wa.»
50 A Yesu baraa haan lo: «Mi ɓɛɛ co saa lo. Dɛɛ, nuu nɛ yi ɓɛɛ a mi ze'u, to hó a mi ɲii.»
51 Biyowo han wozoma mi waa sura nɛ lo tawɛ a le ho dimiɲa, Yesu aariyo a lo le so Yerusalɛmu wan,
52 mu tara a lo tuwo wanhecara vo mi waa. Bá we hecaa fɛɛnna vɛɛ zo Samarisiyo ló'ere a zo cɛ lo laarinu daɓere a lo ɓuwee.
53 Biyo wa Yesu a nuu nɛ san mi waa ma Yerusalɛmu, ɓa zo suwan lo ma laale.
54 Biyowo lo buwara Zake ma Zan maa bun a bá lo: «Ɲuso, o miniya a wa bara lo daan le ho waa a lii zɛɛ ɓa le?»
55 Lo yerema mi waa sanna ɓa a lo za ɓa wá ma biyo: «Mi ɓɛɛ zun li ha'iri nɛ mi mii;
56 bari lo Nucoro Zo mana, mu ɓɛɛ a a aa hara'i ɓa ni mu'ɛnle uwe, a han isinu bena lo mana.» A bun wa ɓa i va lobinu.
57 Biyowo ɓa ɛnna ho wan wá, nuu baraa haan lo: «Feni wo feni nɛ o yi vɛ, un be aa.»
58 A Yesu caan lo: «Ɓa hanboore ɛnna mi, ho waa ɲuɓuweza sɛn'uwan mi, a mu yi a lo Nucoro Zo, hó ɲudeele mana.»
59 A Yesu i baraa haan ni'ere: «Di un hiya wá!» A hó caan lo: «Nɛ un vɛɛ huun waa miyan ve!»
60 A Yesu baraa haan hó: «Desi ɓa nuhuwora a bá huun mi nuhuwora; mu yi a uwe, uwe fɛn vɛɛ buwe Deeɓenu pa'amayamu be.»
61 A ni'ere ɲa i lo: «Mɛ buwa o, Ɲuso, a o maa han ni ma ho wan a un vɛɛ tɛɛ waa ni na ve.»
62 A Yesu caan hó ma biyo: «Nuu wo nuu nɛ fi ho naanasaaɓuwa na, a lo bana i dɛɛ ma bɛnɛ, hó ɓɛɛ tawɛ ma Deeɓenu pa'amayamu.»
101 Bun bɛnɛ lo Ɲuso ɲa bana wɛ'aa niɓuwiyatiin ma ɓuwɛ (70) biyan a lo tuwo ɓa ma niɲuɲu a hecara mi waa han luwee ma feni nɛ lobe tawɛ a cii na.
2 Lo we baraa haan ɓa: «Ho muwan nɛ cii mu ɓuwaa, a ɓa tosɛra ɓɛɛ boni. Ma bun, mi yɛrɛ fara ho muwan ɓaa Naso na a lo tuu toɓuwera yoo cii lo muwan.
3 Mi fɛn! Dɛɛ, un tuu mi a obara peza ɓa danbiya siīn.
4 Mi ɓɛɛ co pin apa woo, puwi woo; mi ɓɛɛ co cɛɛn na'an woo, a mi ɓɛɛ co tɛɛ nuu woo na ma wan.
5 Zun wo zun nɛ mi yi zoo, a mi bara: «A hɛra wuro libe zun nɛ yɛɛ!"
6 Mu yi wo a hɛraso mi bin, to mi hɛra arona mi wá.
7 Mi ɛsi dín zun soo. Mi di a mi ɲu be wo be nɛ mi yi yu bin, bari lo tosɛ tawɛ ma mi saara. Mi ɓɛɛ co hɛ'a han zuwin ma wɛ aza, a laa he, a le bin ii laa ma he.
8 Mi yi zo lo nɛ mu, a ɓa yi daanna ta mi bena vo, be wo be nɛ ɓa yi na miyan, a mi di bun.
9 Mi wɛɛ ɓa vanvanna nɛ mi yi yu bin, a mi bara han ɓa: «Mi dɛɛ Deeɓenu pa'amayamu tusuraa ma mi.»
10 A mi yi zo ló nɛ mu, a ɓa yi ɓɛɛ ta mi bena, a mi lee ziin ho ló naboo, a mi bara:
11 «Mi be mi ɲuu! Hare mi ló tin'unmu nɛ ya caa wa ziya na, wa puwa bun osi nɛ miyan; a bun pan ɓɛɛ saa, mi tawɛ a zuun lo Deeɓenu pa'amayamu tusuraa."
12 Un bara mu han mi lo li wozomɛ venii be aa we zurazo ho ló so hɛrobe se.
13 Nani mi Korazɛn ló ɲú; nani mi Bɛtisayida ló ɲu; bari mu aɓa'obera nɛ wo mibe siīn, bun ya yi wo Tire ma Sido luwee, to bá we ba suɓuwa miyan, a uwa suwɛn mi wá, a wasi, a tuuɓira mɛɛna.
14 A bun na ho iri zeze, Tire ma Sido iri aa we waawi poo mibe taa.
15 A uwe Kapɛrinahumu han? O pɛ obara lo o huweni yoora ho waa lo? Fiyofiyo, o ciiri liira tuwifuwa ɓa nuhuwora ɛnle.
16 Nuu nɛ yi ɲa mibe wara, to a mɛ wara lo ɲa; nuu nɛ yi pan miyan, to a mɛ lo naso pan; a nuu nɛ yi pan mɛ na, to a lɛ tuwo ni lo naso pan na.»
17 Ɓa niɓuwiyatiin ma ɓuwɛ arona mana ma zanma'aa a ɓa tɛ lo: «Ɲuso; hare wa se ta han ha'ire'uwe wá ma uwe yenu.»
18 A lo bara haan ɓa: «Un we maa Sitani a li yoo ho waa aa lii a obara wuroɓuwɛrobe.
19 Dɛɛ un haan mi ma ho se nɛ mi yoo'ara ɓa huwa ma ɓa na'uwa, ma lo ze'uso pa'a wo pa'a nɛ fi mi; a diyowoo ɓɛɛ daa mi be aa madimi.
20 Hare ma bun, mi ɓɛɛ co zanwinni'a biyo han ha'ire'uwe ta haan mi bena; mi zanwinni'a biyo mi yele tuwa ho wáá bena.»
21 Bun wo so li Ha'iri-Senu zɛniya Yesu ma damu a lo lo: «Un bara'ari o, Maa, uwe nɛ a ho waa ma li tun Naso, a biyo o sa mube bera nɛ yɛ ɓa ha'iresiyo ma ɓa bezuunna na, a o maa zeniya mu ma ɓa hanyira. Oo Maa, a bun wo o siinnabe nɛ fasi.
22 Waa Maa zan mu bera wure un nuu; a nuu woo ɓɛɛ zun ta a wii a lo Zo; a mu yi ɓɛɛ a lo Maa, a mu yi ɓɛɛ a lo Zo ma nuu nɛ lo Zo yi ta a zenina mu.»
23 Lo yeremaa san mi waa ma mi buwara a lo baraa haan ɓa ma ɓuwaforomu: «Han yira nɛ mi biyo mibe mi waa mi, han damuwan!
24 Bari, un bara mu han mi lo Deeɓenu ɲucanna ma pa'amana cururu ɛnna mu se a mi biyo mi mi waa mi yɛ a ɓa ɓɛɛ maa mu, ɓa ɛnna mu se a ɲi biyo mi mi waa ɲi yɛ, a ɓa ɓɛɛ ɲa mu.»
25 Ɓa tuwa aranina ni'ere huwa diyora Yesu aa tannina lo dɛɛ: «Ɲuso, a webe un tawɛ a we a ira ho sii nɛ ɓɛɛ mi ve ɛɛn?»
26 Yesu caan lo: «A webe tuwa ho tuwa vanloo? A webe o arana bin?
27 Lo caan lo: «O waa li Nawasi mìì Deeɓenu ma o siin wure, ma o mɛnɛ'ɛn wure, ma o pa'a wure, ma o leerobe wure; a o waa o niban a obara o yɛrɛ.»
28 Yesu lo lo canrobe se, lo lo we bun, a to lo ɛndɛɛ.
29 Lo ɛnna mu se a nɛ tiyan mi yɛrɛ na, a lo baraa haan Yesu: «A wii a un niban?»
30 Yesu bana so han wara, a lo lo: «Banuu deeso we lo Yerusalɛmu a lii Yeriko. Lo ma niterawa aan wɛɛ, a bá pupuwo lo, a lii buwanna lo fuwa lo munu'aa, a ɓa i anniya do lo si.
31 Mu heya a sara'awe ni'ere ɲa bo ho wan'ere so. Hó aa maa lo banuu, a hó ceena do lo si.
32 Levi nuu ni'ere ɲa aa ciyo li ɛnle so, hó maa lo banuu, a hó ɲa ceena do lo si.
33 Mu tara a Samari nuu ɲa mi wanvɛɛnuu, a hó aa ciyo bin; lo maa lo banuu, a lo ma'ari yuwa lo.
34 Lo Samari nuu tuɓo laa, lo pupuru'aa ɲii ma divɛn lo ɛnna na, a ba han, bun bɛnɛ lo so lo yoo bo mi yoroyuwo wá, a lo vara lo ɓa nilaarile, a lo do ce'u laa.
35 Mu tunsaan lo leena mi tun wari hannuwan beɲu a na ɓa nilaarile ɓaa naso na, a lo baraa haan hó: «De ce'u laa; a be wo be nɛ o leena a bo biyo yɛ wá, un yi arona mana to un win mu.»
36 Uwe leerobe na, bɛ yɛ nitiin siīn, a lo yɛ wo mite ma lo banuu nɛ ɓa niterawa to wá yɛ niban?»
37 A lo lo: «A lɛ ma'ariyo laa mu.» A Yesu lo lo fɛn lo a lobe ɲa muso vɛ we bun sin.
38 Yesu ma mi buwara ɛnna wanvɛɛnuu. Ɓa vɛ zo lo deeso a hannuu ni'ere nɛ yenu Maate laariyo ɓa mi zuun.
39 Lo hannuu so ɓaa fɛso ɛnna nɛ yenu Mari, a hó we aa asiyo lo Ɲuso ziya se a mi waa ɲi hó wara.
40 Mu yi a Maate, hó we uwanna li zun yi toore na, a lo ɓuwaɓuwa saa, a lo lo: «Ɲuso, mu ɓɛɛ a diyowoo o se, biyo waa fɛso dosi han toore mɛ undee ɲuu le? Bara lo lo huwo de un nu na.»
41 Lo Ɲuso caan lo: «Maate, yee Maate, uwe mi waa de o yi, a o uwanna be cururu wenu na;
42 a dɛɛ, a beɲu'ere co be muwin mu. Mari wɛ'aa biyo suwanni mu, a bun ɓɛɛ fe laa woo.»
111 Wozo'ere Yesu we mi waa fara feɓuwiso. Biyowo lo tira, lo buwara ni'ere baraa haan lo: «Ɲuso, de'eni wa ma faralo a obara biyo sin Zan de'enina mi buwara.
2 A lo bara haan ɓa: Mi yi wee fara, mi bara: Waa Maa, a o yenu de wá A o pa'amayamu ɓuwee.
3 Han wa ma wa wo ma wo dirobe.
4 De wa be'uwe si han wa, bari wa wee we saɓere han nuu wo nuu nɛ so wa hɛ'ɛ. Ɓɛɛ co de wa si a wa te mu ura'ɛrobee.»
5 A Yesu tintiyan baraa haan ɓa: «Mibe yinuu yirā yi mi, a o huwa va lo wá ho tinaanaale a vɛɛ lo: «Un yirā, e ni ma buru buwan betiin,
6 bari un yirā ni'ere lo wanvɛɛnu a aa ciyo un se yɛ, a diyowo mana un se a un nɛ laa a lo di."
7 O yirā yi zo zan mi zuun a caan o lo o ɓɛɛ co aa sɛɛ mibe, lo mibe ma mi ni mi mi zannaā vo, lo a mibe ɓɛɛ huwo yi a lee nɛ li buru aa;
8 un bara mu han mi, lo lo tin ya ɓɛɛ mi huwo a lee nɛ li buru laa ɓa yirāmu bena, mu veni, lo anni yi huwo a le nɛ biyo wure lo miniya na laa, biyo lo ɓɛɛ para laa bena.»
9 A bun na mɛ lo: «Mi fara, to ɓa han mi; mi piri'a, to mi yi; mi ɓuwaɓuwa, a to ɓa hɛɛ han mi.
10 Bari nuu wo nuu nɛ yi fara to ɓa han hó, a nuu nɛ yi piri'a to hó wee yi, a ɓa hɛɛ han nuu nɛ yi ɓuwaɓuwa.
11 A lo miyan yɛ mibe siīn a zo yi fara cizo, a lo ii zin tunyuwo lo nuu lo cizo ciyoo?
12 Bun mana lo yi fara fɛn laa, a lo ii nɛ na'o laa?
13 Mibe nɛ a nucosuma yi zun betetiya nɛ mi za na, a webena lo Maa nɛ mi ho waa ɲusiīn ɓɛɛ nɛ li Ha'iri-Senu bá nɛ fara li laa na?
14 Biyo yɛ wo a Yesu ɲa ha'iri'oo nɛ a bobo a leena nuu. Biyowo dín ha'iri'oo so lo, lo nuu so wura yu, a ɓa zanma wure hanmana bun.
15 Hare ma bun ni tuwan lo heyi, lo a Bɛlizebuli nɛ a han ha'ire'uwe ɲuso yenu lo mi waa ɲanna han ha'ire.
16 A tuwan ɛnna mu se a ɛɛ lo ura na, a bá lo lo lee be ho waa a zenina mi.
17 Biyo wá Yesu zuunna ɓa leerobera, lo baraa haan ɓa: «Pa'amayamu wo pa'amayamu nɛ cara'aa a huwa fi ma wɛ, to bun pa'amayamu so yaara, a han zuwin tiya wɛ wá.
18 Ma bun, Sitani yi cara'aa, a huwa fi mi yɛrɛ, a ma mu yɛ li pa'amayamu aa yira si, a mi yi daanna lo a ma Bɛlizebuli yenu un mi waa ɲanna han ha'ire'uwe?
19 A mɛ yi mi waa ɲa han ha'ire'uwe ma Bɛlizebuli yenu, to mibe za han, a ma wii yenu bá mi waa ɲanna han? A bun na a bá mite ca iri mi.
20 A mu yi wo a li nuɓɛzo nɛ un mi waa dɛdɛ aa ɲanna han ha'ire'uwe yi a Deeɓenu nuɓɛzo dede, to Deeɓenu pa'amayamu anniya tuwi aa ciyo miyan.
21 Banuu pa'aso nɛ ɲa pàn se yi paa mi zun na, to lo nubera ɓɛɛ mana farasii.
22 A nuu nɛ pa'a po lo yi vɛɛ mana, a aa yu se lo wa, to lo fe lo bamusiyan nɛ lo ya aɓaa na, a lo lii i lo nubera cara'a.
23 Nuu nɛ yi ɓɛɛ a mɛ ɲii, to lo a un ze'u, a nuu nɛ ma ni ɲu yi ɓɛɛ ɓuwa aa ora mu be wɛ wá, to hó mi waa ara mu.
24 Li ha'iri'oo yi lo nucoroō, to li wee vɛɛ hɛ'a li tun'ewee aa piri'a feni nɛ li yi vunu. Li yi ɓɛɛ yu, to li lo mibe aro mi zuun, dín nɛ mi ya loo yɛ!
25 A biyowo li yi arona aa ciyo, to li maa a li zun sara, a do'oriyo na.
26 Bun wo so, to li anniya a vɛɛ ve ha'ire'uwe biyan behooɲu nɛ suma po libe a cɛɛ miyan, a han aa zo, a zoo ɛsi bin. Ma bun sin, mu veni, to hó banuu so be suma po mayɛɛ. A bun sin ɲa we ɓabe wɛrɛ-nucoza suma nɛ yɛ be.»
27 Biyowo Yesu wura vɛɛ te, a hannuu ni'ere buweriyo ɓa zanma siīn lo: «Lo hannuu nɛ su o siyan, a ɲɛnniya o, hó damuwan!»
28 A Yesu caan lo: «A bá nɛ ɲi han Deeɓenu wara aa fi haan; a bá terena damuwan mu!»
29 Ɓa ni we aa mi waa fɛ wɛ wá a wo zanma Yesu se, a hó huwa wara han wara nɛ yɛ: «Ɓabe wɛrɛ-nucoza nɛ oora ma biyo yɛrɛ pan miniya a mi aɓa'obe lɛ! Aɓa'obe bebiyan woo ɓɛɛ zenina ɓa a nɛ mi midee ma Zonasi taa.
30 Biyo sin Zonasi be we wora aɓa'obe ɓa Ninive losiyo se, a bun sin lo Nucoro Zo be wera aɓa'obe ɓa wɛrɛ-nucoza se.
31 Ho iri zeze, li wotele-aɓale pa'ama hannuu aa huwo ziin ɓa wɛrɛ-nucoza waa a lo zara'i ɓa. Ho we lo hare senale a mana a aa ɲi Salomuwan ha'iriyamu wara. A dɛɛ, nuu mi he nɛ ɓuwa po Salomuwan.
32 Ho iri zeze, Ninivesiyo aa huwo ziin ɓa wɛrɛ-nucoza waa aa zara'i ɓa, bari ɓa we looɓiyo mi be'uwe na, biyowo ɓa ɲa Zonasi tannu. A dɛɛ, nuu mi he nɛ ɓuwa po Zonasi.
33 Nuu woo ɓɛɛ de fitɛnɛ a besi feni nɛ banbanniya, bun mana aa ɓuu'a oonɛ diyo; a li wee ɓuwa ma mi fɛnnu ziinni, yawe a bá nɛ yi zo li zuūn yira mi mu ómū so na.
34 A nuu yire a lo suraa fitɛnɛ. O yire yi se, to o suraa wure mi ómūū, a o yire yi ɓɛɛ se, to o suraa wure mi tiɓiyoo.
35 A bun na fe soɓii, a o ómū nɛ mi oo ɓɛɛ co yerema we tiɓiyo.
36 Ma bun sin o suraa wure yi mi ómūū, a tiɓiyo woo ɓɛɛ ta feni woo, to han wure a ómū punɛɛ lii lo a obara biyo sin li fitɛnɛ ómū wee defera o yeeyee.
37 Yesu we ɛnna waraā, a Fariziyɛn ni'ere a voo lo ma dirobe. Lo vɛ zo bin a zo asi mu dirobe wá.
38 Lo Fariziyɛn maa a Yesu ɓɛɛ siya mi nule ma biyo ɓa wee we a daan dira, a lo hanmana buwo.
39 A lo Ɲuso baraa haan lo: «Mu yi a mibe Fariziyɛnna anni le, mibe wee tɛ a sɛɛ ho oro ma li oonɛ manu; a yi a mi yi, mi siyan su ma ɲɛnnɛ'ɛn ma sumɛmu.
40 Dɛdɛra, lɛ we'aa li sinu manu, ɓɛɛ a hó ɲa we'aa li yi le?
41 Mu suwanni a mi wee we mi hanmu ma mi siyan wure, a to be wo be cuu mi se waɓii.
42 Fariziyɛnna, nani mi mi ɲúu, bari mi wee hare lii lee mi ɲii nɛ pinpiyan sin, mi tatiyora, ma mi zevanle si wo si ɓuwɛniso; a mi ɲa wure a cɛre mu tereyamu ma li Deeɓenu waminu bee. Dɛɛ, a bun a biyo deedee mi ya tawɛ a de ɲu na, a biyo á ɲa ɓɛɛ da wá.
43 Fariziyɛnna, nani mi mi ɲúu bari, mi wa a ɛsi han a'ore yaa wá han Deeɓenu faralozuwiīn; a wa a ɓa ni wee tɛɛ miyan han pɛpɛrɛɛ̄.
44 Nani mi mi ɲúu, bari mi zan obara búwó nɛ nuu ɓɛɛ heeni be, a nɛ ɓa ni mi waa vɛsi wá.
45 Ɓa tuwa aranina ɲunasiyo ni'ere so han wara: «Ɲuso, o mi waa woro zo wabe na muso ma biyo o bara yɛ!»
46 A Yesu caan lo: «Nani muso mi mibe tuwa aranina ɲúu, bari mi wee seeni ɓa ni ma sero nɛ po ɓaa, a mu ɲa tara a mibe mite ɓɛɛ duun huwa ma mi nuɓɛzo ɓuwi.
47 Mibe nɛ mi waa ɲannamuwan li Deeɓenu ɲucanna búwó na, bá nɛ mi maana ɓo, un lo nani mi mi ɲúu!
48 A ma bun sin mi mi waa zenina lo mi caa mìì maana hiya, lo a biyo ɓa wo mi ta bun na, bari ɓabe ɓo li Deeɓenu ɲucanna, a mibe mi waa de ce'u ɓa búwó na.
49 A bun na li Deeɓenu ha'iriyamu lo: «Un tuu ɲucanna ma tuura ɓa se; ɓa ɓuwe ɓa tuwan, a ɓa ɲi'ori bɛ á,
50 yawe a ɓa Deeɓenu ɲucanna wure nɛ ɓa ɓo a see ho dimiɲa hiyaɓuwɛrowo tuwii a ɓuwee, a bá cannu hɛ'ɛ yi diyora ɓabe wɛrɛ-nucoza nɛ;
51 a yoo fɛ Abɛli cannu ɲu wá, tuwifuwa Zakari, hó nɛ ɓa ɓo ma li ; oo, un bara mu han mi, mu cannu hɛ'ɛ diyora ɓabe wɛrɛ-nucoza nɛ!
52 Tuwa aranina ɲunasiyo, nani mi mi ɲúu, bari mi poo mu zuunrobe na a leena li ɛ'ɛbiru; mibe ururu ɓɛɛ zo, a bá nɛ ya miniya a zo, mi ɲa saara bá.»
53 Biyowo lo zo lo bin, ɓa tuwa aranina ma ɓa Fariziyɛnna huwa haa lo wanwan ma dɛmuwan, yawe a lo yi woro;
54 a ɓa we mi waa pɛ porola a ya yira lo bi ma lobe mite ɲuwara.
121 Dín pafonu so, ɓa zanma uwiriyo aa fa wɛ wá aa ni sere-sere; fuwa ɓa tuwi yoo'a wɛ ziya. A Yesu huwa woro, a lo ɓuwa mi hiya ma mi buwara: «Mi pɛ mi yɛrɛ be ɓa Fariziyɛnna ɲanfunu se, ɓa a nucofiya'ura.
2 Be diyowoo mana nɛ sa, a nɛ ɓɛɛ le wá, a sɛsɛbe woo mana nɛ ɓɛɛ zuun.
3 A bun na be wo be nɛ mi waraa han tiɓiyoo, bun bini ɲi ho wosonuu yeyeree, a biyo mi uwin'uwinniya do ɲuvanlo hare mawaazunzoo, bun bini buwe hancooraā.
4 A mibe nɛ a un yirāla un bara mu han: mi ɓɛɛ co zaan bá nɛ yi ɓo lo nucoro, a to ɓa ɓɛɛ hini da diyowoo nɛ po bun.
5 Lɛ mi tawɛ mi zaan un zeni hó ma mi. Mi zaan lɛ nɛ yi ɓo lo nuu, a to se ɲa mi lo se a de lo yaharamaa; oo, a mɛ lo mu, mi zaan hó naso dɛ!
6 Ɓa ɓɛɛ wee yɛɛ ɓuwɛrɛza biya honu tamanna beɲu le? Bun ma mi bɛ, Deeɓenu pan ɓɛɛ cansan bá yo'ere woo na.
7 Hare mi ɲufuwe wure ɲu zun. Ma bun, mi ɓɛɛ co zaan; mi suwanni ɓuwɛrɛza tee.
8 «Un bara mu han mi: nuu nɛ yi ta haan mɛ ɓa nucoza yireē, lo Nucoro Zo aa tɛ han lo Deeɓenu anzera yireē;
9 A nuu nɛ yi pan mɛ na ɓa nucoza yireē, hó a nuu nɛ ɓa pin na Deeɓenu anzera yireē.
10 Nuu nɛ yi waraa wara uwe lo Nucoro Zo bena, bun desi han hó, a nuu nɛ yi tuwora li Ha'iri-Senu, bun ɓɛɛ desi.
11 Ɓa yi vɛ mi vɛ irila ɓa Zuwifera faralozuwiīn, ɓa irila ma ɓa pa'amana wɛɛ, a mi ɓɛɛ co demiyi ma biyo mi fera mite na ma biyo mi yi woro;
12 Bari li Ha'iri-Senu aa zeni mi ho ci'ere soo ma biyo mi tawɛ a bara.
13 Nuu lo ɓa zanma siīn a baraa haan Yesu: «Waa Naso, woro ma waa ereso a lo tɛ a cara'a wa ɛnbe ma ni.»
14 A Yesu caan lo: «Waa banuu, a wii bo un nu a un we irilo, bun mana mi nubera sɛ'aro?»
15 Bun fuwazoo, a lo lo: «Mu lee mi, a nafoni waminu be si mi siyan, bari hare nuu si tuwii, a we nafobenu so, bun ɓɛɛ vii lo mu'ɛnnu.
16 Bun wo so lo wa li waawe nɛ yɛ do ɓaa: «Banuu naforo so deeso we ɓo vɛrobe mi muwɛnsɛɛn fuwa,
17 lo we tuwi saan mi ha'ire a lo tɛ lo: «a webe un maa we sa? Dɛɛ, oole woo hini!
18 Desi wo, dɛ biyo un we nɛ: un fuwo un nɛn, a un te befiyan nɛ ɓuwa'a po, a un ɓuwa un vɛrobe ma un nafoni wure haan.
19 Bun wure bɛnɛ un bara han un mɛnɛ'ɛn: dɛɛ o yu zerema nɛ boni pɛɛna dirobe, vunnu, di, ɲu a o zanwinni'a."»
20 A bun wá Deeɓenu yu lo: «Dɛdɛɛ, hobe tinaa nɛ o mɛnɛ'ɛn fe aa; a to biyo wuree o faa aa we wii taa?"
21 A bun a nuu wo nuu nɛ fi nafoni han mi yɛrɛ midee, a Deeɓenu be naforosoyamu, a bun vuu laa.»
22 Bun bɛnɛ Yesu baraa haan mi buwara: «A bun na un bara mu han mi: Mi ɓɛɛ co yaa mi ha'ire mi mu'ɛnle bena, a haan biyo mi di ɲinwa; mi ɓɛɛ co yaa mi ha'ire mi suraa bena, a haan pɛɛru,
23 a biyo ho sii suwanni dirobe, a han suraa suwanni canma.
24 Mi dɛɛ ɓa hanbiru'uwɛ'uwɛra; ɓa ɓɛɛ zin, ɓa ɓɛɛ cii, ɓa daɓoro mana, ɓa nanu mana, a Deeɓenu pan wee vari ɓa. Mibe ɓɛɛ suwanni bá anniya le?
25 A wi mi mibe siīn, ma mi yidema taan daa be nu'o'onu cuwe mi sii wá?
26 Mi yi ɓɛɛ da bun bezaɓuwiza so, a webena mi de mi yi ma mu tuwan?
27 Mi dɛɛ biyo mu ɲii wee danna. Mu ɓɛɛ sɛ toonu, mu ɲa ɓɛɛ wɛnnɛni; hare ma bun, un bara mu han mi lo Salomuwan ma mi ɓuwaɓuwamu wure ɓɛɛ we zan se yu mu de'ere na.
28 Deeɓenu yi wee ziinni han muwɛnsɛn ɲii nɛ mi zɛrɛ ma bun sin, a a hiro to mu o daan, a webena li ɓɛɛ ziinni mibe aa poo bun, ni nɛ lana zu?
29 Ma bun, mi ɓɛɛ co de mi yi ma biyo mi di, ma biyo mi ɲu; a mi ɓɛɛ co piripara mi ha'iri mu bena.
30 Bun bera so wure, a hobe dimiɲa nɛ lanapinna wee fi bun. Mu yi a mibe, mi Maa zun biyo ɲiyan mi ma'o.
31 Ma bun mi fi Deeɓenu pa'amayamu ve, a biyo a wure nɛ miyan aa wera mi uwanna.
32 «Ɓɛɛ co zaan; Pe'uwizo, bari mu sin mii Maa na a lo han mi ma mu pa'amayamu.
33 Mi yɛɛ mi nubera, a mi we mu ma sanmu. Mi we'a wari poro'uwa nɛ ɓɛɛ yaa, a fi naforo nɛ ɓɛɛ ve woo ho Waa, bin nɛ aanna ɓɛɛ zo yi, a sinnu ɓɛɛ mana bin nɛ cɛ ho yaa;
34 bari mi naforo yi mi feni nɛ, to a bin mi siin ɲa mi.»
35 «Mi cɛ mi hɛɛle, a mi siiri mi fitɛɛn.
36 Mi ziin a obara ni nɛ ho mii naso nɛ vɛ lo hanfinsannii a buba, yawe a lo yi a ɓuwaɓuwa ho zun'an yɛ, a ɓa yi hɛɛ han lo.
37 Bá tosɛra so sin nɛ ɓaa naso aa yi a ɓa midɛɛ, bá damuwan! Ma tiyan, un bara mu han mi, lo ii zin tosɛyamu canma, lo be ɓa si a lo mite nɛ dirobe ɓaa.
38 Lo mana tinaanale loo, lo mana tunsanle na loo, lo yi aa yi a ɓa caazan, to ɓa damuwan!»
39 «Mi fanmuwan biyo sese, lo li zunso ya yi soɓiyo zun lo anro ɓuweerowo, lo lo ya ɛndɛɛ; a ɓɛɛ ya de mi zun si a lo anro yi tuwin.
40 Ma bun sin mibe ɲa ɛndɛɛ, bari lo Nucoro Zo aa ɓuwee mi yirima'oro.»
41 A bun wá Piyɛre diyora lo: «Ɲuso, a wabe o ha li waawe nɛ yɛ do na lee, ta a ɓa ni wure?»
42 A lo Ɲuso lo: «A wii a tosɛ tan'ereso ma soɓiiso, a mu yi ɓɛɛ a lɛ ɓaa naso bo lo nu a lo wee nɛ mu dirobe mi zunsiyo na li wa'ati tetee?
43 Hó tosɛ so sin damuwan, a ɓaa naso yi aa yi a a bun lo mi waa wera mu!
44 Ma tiyan, un bara mu han mi, lo tintin be lo nu mi nubera wure ɲuu.
45 A tosɛ nɛ mu yi lo mii naso mɛɛnna a lo ɓɛɛ ɓuwee, a bun wá lo huwa hɛ li zun tosɛbara ma ɓa tosɛhanna, a lo di ma he, a lo ɲu tuwii eri mite ma he;
46 hó tosɛ so ɓaa naso ɓuwee lo yirima'oro, wa'ati nɛ lo ɓɛɛ zun. Lo paa ɲinmuwinrobe lo wá, a mu suma a obara biyo bosi ara ɓa lanapinna.
47 Tosɛ nɛ yi zun mii naso sa'o, a lo pan ɓɛɛ wo diyowo, a ɓɛɛ yatiyo hó sa'o so a sara ho tonu, hó anni mi be ma buwannu.
48 A mu yi a lo tosɛ nɛ ɓɛɛ yu mii naso sa'o zuunna, a bun nu wá lo wo bera nɛ tawɛ ma yireē cirinu, hó hɛrobe nucuwa aa anɲan. Bebenu yi zan nuu nɛ nuu, bebenu be diyora hó, a beciyo yi aɓariyo nuu nɛ na, biyo be diyora hó aa we ɓuwaa po.»
49 «Un mana a de dan li tuūn, a a webe un bana faanna a hó yi dɛri siiriyo vo?
50 Batɛmu de'ere mi nɛ un tawɛ a batizera, a un uwanna a bun ɲuuti!
51 A mi pa obara lo a hɛra un mana li tun wá le? Hee, un se a un bara mu han mi, a ziinciyociyo un mana.
52 Biyo bɛnɛ nihonu nɛ mi zuun aa cara'a; nitiin huwo niɲu bena, a ɓa niɲu huwo ɓa nitiin bena;
53 maa huwo zo bena, a zo ɲa huwo maa bena; nu huwo hanminu bena, a hanminu ɲa huwo nu bena; hiyohannuu huwo yarohan bena, a yarohan huwo hiyohannuu bena.»
54 Yesu ɲa we baraa haan ɓa zanma: «Mibe se he, mi yi we ma a duduwo huwa ma li wotele, to mi we dɛri bara lo wuro sin; a bun san ɲuu wee ti ma bun.
55 Mi yi we ma a li wotele-aɓale pinpiyan huwa uwi, to mi wee dɛri bara lo hurumu ɛn, a bun ɲa ɲu wee ti ma bun.
56 Nucofiya'ura, mi zun li tun ma ho waa zenirobera ura; a a webena mi ɓɛɛ zun libe wa'ati nɛ yɛ be ura?
57 A po bun, a webena mi ɓɛɛ zun biyo terena mu mitena?
58 Bun we, o ze'uso yi vo o lo irilo waa, baaba a o fee veni mi fuwo ho wan wá, a lo ɓɛɛ co caa yi o vɛsi lo irilo waa, a hó yi nɛ lo aradi na, a hó vɛ ɲi na li asoō.
59 Un bara mu han o, bun yi wo, o ɓɛɛ hini yi ho wan a o ɓɛɛ ɛnnɛ saara biyo wure bo mu, a wari'ere woo ɓɛɛ a.
131 Bun wo so, ni tuwan we mana aa la'ariyo biyo yu ɓa Galilesiyo nɛ Pilate we ɓo a paariyo cannu ma ɓa sara'ara nɛ ɓa ya mi waa lee.
2 Lo caan ɓa: «Mi pɛ obara lo bá Galilesiyo so nɛ ɓo ma bun wo be'uwe suma wera a po ɓa Galilesiyo nɛ a lo?
3 La dɛ! Un bara mu han mi, mi yi ɓɛɛ loɓi, a bun mi wure hira.
4 Wurasin ɓa niɓuwɛhootin nɛ Silowe nawenu haara to wa, a fincaan ɓo, mi pɛ obara lo bá wo be'uwewera a po Yerusalɛmusiyo wure lo?
5 Fiyofiyo, a mɛ lo mu! Ma bun, yi a mibe, mibe yi ɓɛɛ loɓi, a bun sin mi hira.»
6 Yesu ɲa we wà li waawe nɛ yɛ: «Banuu deeso we fa co'onu mi rezɛn vɛwa muwaan. Lo we lo mana aa mi li biyo faa, a lo ɓɛɛ aa yu diyowoo li wá.
7 Bun wo so lo baraa haan ho muwan vɛro: biyo maa a mu zerema tiin a un wee huwo aa dɛɛ ta un ya yi biyo libe co'onu nɛ yɛ wá le, a diyowoo. Ma bun, uwan li, a webena li fe li tun heeni na ɓuwe'ee?
8 Lo muwanvɛro caan lo: waa naso, ɲa desi li duwɛrɛ dɛɛ, un zuwi li hiyase bere'a, a un o dofiyo.
9 Mu yi to se, li maa wee hɛ, bun yi mana to o maa uwan li.»
10 Woɓadena Yesu we mi waa de'eni ɓa ni ɓa Zuwifera faralozuun, a mu we heya vunurobe wozomɛ.
11 Hannuu deeso nɛ ha'iri'oo yaara ɲu we ɛnna bin. Zerema ɓuwɛhootin a lo manu iyara a lo ɓɛɛ ziin deɓaa yi.
12 Yesu maa lo, a lo baraa haan lo: «Hannuu, o yu o yɛrɛ o ɲuyaare se!»
13 Lo bo mi nule lo wá, a hó ciyo soo, lo hannuu muwiyan, a huwa ɓuwani Deeɓenu.
14 Ɓa Zuwifera faralozun waaso siin lo bun na, biyo mu a li vunurowozomɛ zeze a Yesu pan wiya nuu; a lo baraa haan ɓa zanma: «A wozoma hoozin paara ho tonu saa bena; ma bun mi wee ɓuwee han wozoma soo, a ɓa aa wɛɛ mi, a ɓɛɛ a li vunurowozomɛ zeze.» Lo Ɲuso caan lo:
15 «Nucofiya'ura, li vunurowozomɛ zeze, mibe nupɛɛ ɓɛɛ wee fuwe mi naa bunmana mi sunɓaro a vɛɛ ɲuwin le?
16 Bun yi wee we haan, a lobe hannuu nɛ a Abarahamu temu nuu nɛ Sitani caa tuwi zerema ɓuwɛhootin, hó ɓɛɛ tawɛ a fuwe na lo mu a vunurobe wozomɛ zeze le?»
17 Yesu wurole ma bun, a lo ze'usiyo wure nuwaana; a mu yi a ɓa zanma, bá we mi waa zanwinni'a mu beberiya wure nɛ lo we mi waa we bena.
18 Yesu ɲa baraa biyo yɛ: «Deeɓenu pa'amayamu lewɛ ma webesin, a webe un maazinna mu?
19 Mu lewɛ ma aannibiru nɛ nuu zan mi nan'uwaān; li lii le aa dan, a we vɛwe, a ho waa ɲuɓuweza wee aa ɛn li lɛ'ɛɛ.»
20 Yesu ɲa tintiyan lo: «A webe un see maazinna Deeɓenu pa'amayamu?
21 Mu zan a obara ɲanfunu nɛ hannuu so a uwa mi dure nɛ puuna su siyan betiin, a bun ciya mu wure.
22 Yesu we le so ho wan a vɛ Yerusalɛmu; a lo we mi waa aansi han luwebere ma han luweza aa arani ɓa ni.
23 Bun caa wá deeso we diyora lo: «Ɲuso, a niza ciraza san isi mu le?» A Yesu caan lo:
24 «Mi nan'anni a mi zo ma ho zun'an nɛ suwɛrɛɛ mu; bari, un bara mu han mi, ni cururu ha'iri ɛn a zo, a ɓa ɓɛɛ daan mu.
25 Li zunso yi huwa ɲa mi zun'an fo mi ɲu ho iin; mi aa ɓuwaɓuwa tuwii sɛ, a mi wee tɛ lo: Ɲuso, hɛɛ han wa! Lo canmi a bara: un ɓɛɛ zun he mi lo!
26 Bun wo so mi bara han lo: «Yee, wa ma o paariyo du a ɲu ma wɛ, a o araniya ɓa ni wa lo ɓofuwee.»
27 Bun wure wá lo pan can mi ma biyo: «Un ɓɛɛ zun he mi lo. Mi wure lebin mɛ ɲu na, mi ara'ona da!»
28 A binni mi wɛ a mi cɛ mi ɲinbiyo wá, biyowo so mi yi ma Abarahamu, Isaka, Zakobe ma li Deeɓenu ɲucanna wure Deeɓenu pa'amayamuū, a mibe cunna uwasi ho iin.
29 Ni tuwan le ma li wolele, tuwan ma li wotele, tuwan ma li wolele-aɓale, tuwan ma li wotele-aɓale, a ɓa aa yi ɛsile Deeɓenu pa'amayamuū.
30 Dɛ biyo yɛ, bɛnɛdira tuwan bini we niyaa, a ɓa niyaa tuwan bini we bɛnɛdira.»
31 Dín wa'ati soo, Fariziyɛnna tuwan vɛ mana a baraa haan lo: «Lebin, fɛn wa se, bari Herode mi waa fi o a mi ɓuwe.»
32 A Yesu caan ɓa: «Mi vɛ bara han hó hanboonu so: un ɲa han ha'ire'uwe, a wɛɛ vanvanna zɛrɛ ma hiro, a hiromidemana to un be ɲutuu.»
33 A biyo mu mi wá yɛ, un tawɛ a un vɛsi zɛrɛ ma hiro ma hiromidemana, bari mu ɓɛɛ tawɛ a Deeɓenu ɲucan hi febinu a mu yi ɓɛɛ a Yerusalɛmuū.
34 Yerusalɛmu, Yerusalɛmu lóo, uwe nɛ wee ɓuwe ɓa Deeɓenu ɲucanna, aa duwo bá nɛ tuwo vara o wá ma bubuwo; a cuwa yɛɛ un ɛnna mu se a o o za wɛ wá, a obara biyo sin onu we uwa'uwara mi za mi miyan hiyase, a o ɓɛɛ na nu biyo?
35 Uwa, mii zun desi nɛ miyan, a un maa bara mu han mi, lo mi yira ɓɛɛ bini mi un wá, fuwa mi yi yu bara “foote, uwe nɛ lo ɓuwee lo Ɲuso yenu na!”
141 Vunurobe wozomɛ deeso, Yesu anniya zo ɓa Fariziyɛnna waaheca ni'ere se a zo di.
2 Bá nɛ ɛnna bin we mi waa urasi lo. Lo lo mi dɛɛ a dɛ banuu nɛ suraa coo'a a nɛ zan lo waa yɛ.
3 Yesu so han wara, a lo diyora ɓa tuwa aranina ma ɓa Fariziyɛnna: «A wɛɛ vanvanro li vunurowozomɛ zeze, nu na bun na le, ta hee?»
4 Ɓa siyanmiɓiyo. Bun wo so Yesu fu lo vanvanro na, lo wiya lo, a lo bo lo ho wan wá.
5 Bun bɛnɛ lo baraa haan ɓa: «A wii mibe siīn a yaro bunmana lo nàà yi to buwi, a lo naso ɓɛɛ uwanɲi lee lo bin fuwafuwa, hare mu we vunurobe wozomɛ zeze?»
6 A ɓa ɓɛɛ we yu diyowoo a canna han wara so.
7 Bun bɛnɛ Yesu wà li waawe nɛ yɛ haan bá nɛ ɓa vo ma mu dirobe, bari lo we urasiyo maa a a han ɛsina yaa bá we mi waa wɛ'a:
8 «Nuu yi vo o ma hanfisanni dirobe, a o ɓɛɛ co vɛ ɛsi ma waa; yawe mu yi wo a nuu nɛ suwanni uwe mi bá nɛ vo mu siīn,
9 a lɛ vo mi niɲu wure ɓɛɛ ca yi bara han o lo o huwo nɛ li ɛsile lɛ na; bun yi wo, dɛɛ to o maa tawɛ a huwo ma nuwaa a le ɛsi ma bɛnɛ.
10 Ma bun ɓa yi we vo o, a o le ɛsi ma bɛnɛ, yawe a lɛ vo o yi vɛɛ mana, a lo bara han o: «Un yira, titiɓuwee» Bun wo so, to bun do o wá bá nɛ wure ma o voo li sannii mu yireē.
11 A bun a mu, nuu nɛ yi yoori mite, hó liiri, a nuu nɛ yi liiri mite si, hó yoori.
12 Bun bɛnɛ Yesu baraa haan hó nɛ vo lo: O yi yu dirobe vera ni, mu a wosonuube loo, mu a tinaabe loo, ɓɛɛ co ve o yirāla, ɓɛɛ co ve mii erenasiyo, mii zunsiyo, wurasin mi uwibanna nafonisiyo; a biyo mu we yi a bá muso ve uwe ma dirobe a winna biyo o wo haan ɓa ee.
13 O yi yu sanni a vera ni, a o ve ɓa banbannasiyo, ɓa uru'ara, ɓa loore, ma ɓa maniya.
14 Ma bun to o a nuu nɛ damuwan, a biyo be mana bá se aa nɛ aa, bari a niterena venu se o yi o cunu.
15 Biyowo ɓa ɲa hán wara so, ɓa diroɓara ni'ere baraa haan Yesu: «Nuu nɛ anni yi yu Deeɓenu pa'amayamu di, hó naso damuwan."
16 A Yesu caan lo: «Banuu deeso we lo mi ni sɛ dirobe, a mi vera ni nɛ boni.
17 Biyowo ho wara liyo, lo tuwo mi tosɛ ni'ere a ho bere'a bɛ vo mu a bara han ɓa: mi huwo ɓuwee mu wure sa a ɲutuu.»
18 A bun wá bá wure ma mi ɲu'uwe. Lo niyɛɛ baraa haan lo: «Un ya muwan, a mu a waziɓi un ɲu a un yoo dɛɛ hó, ma bun yaafa na, un ɓɛɛ a nuu nɛ pan."
19 Ni'ere lo: «Un ya nàvɛra ɲule honu, a un yoo oroli bá dɛɛ, ma bun yaafa na un ɓɛɛ a nuu nɛ pan."
20 Ni'ere ɲa lo: «A un do hanfiyan yɛ, a bun na un ɓɛɛ ɓuwee yi."
21 Lo tosɛ nɛ ɓa tuwo arona aa waraa bun bera so haan mii naso. Bun wo so hó siin lo, a lo baraa haan mi tosɛ: «Anni biyo wá yɛ a le han pɛpɛrɛɛ̄ ma ho ló ɓofuwee, a le ve ɓa banbannasiyo, ɓa uru'ara, ɓa maniya ma ɓa loore a mana he.»
22 Fuwazo bun bɛnɛ lo tosɛ aa lo: «Naso, ho tannu nɛ o do, a bun un le wora mu, a ɛnle pan mi bin.»
23 A ɓaa naso baraa lo: «Le be han ɓofuwa ma han ɓotuwa na, a o ve ɓa ni, a waziɓi ɓa a ɓa aa zo yawe a un zun si.
24 Dɛɛ, un bara mu han mi, bá nɛ ya vo mu, ni'ere yɛ ɓɛɛ nɛnɛ un dirobe nɛ yɛ.»
25 Zanma benu ma Yesu we bo wɛ na. Ɓa va yu a Yesu yerema baraa haan ɓa:
26 «Nuu nɛ yi ɓuwee un se, a lo yi ɓɛɛ ɛnnɛ aariyo míí maa ma míí naa, mí han, mí hanyira, míí erenasiyo ma míí hanmile, hare a aariyo mi yɛrɛ mu'ɛnnu bo wá, lo ɓɛɛ we mɛ buwaro yi.
27 A nuu wo nuu nɛ ɓɛɛ ɛnnɛ see mi uruwa aa dira un hiya wá, hó ɓɛɛ we un buwaro yi.
28 A wii mi siīn yi miniya a te nawenu, a lo ɓɛɛ ɛsi a yati hó naforo nɛ le mu ve, a dɛra ta be mi mi se aa ɓuweri ho nawenu so le?
29 A biyo lo yi leena li hiya, a bana hun a ɓuwe li, to ɓa ni nɛ wure yi ma bun wee lee lo fiyan aa bara:
30 «Dɛɛ lobe banuu nɛ leena mi zun hiya, a lo hun a ɓuweri li.
31 Bunmana, a lo pa'ama yɛ yi vɛ te hiyan ma pa'ama binu, a lo ɓɛɛ ɛsi ve a dɛɛ ta mibe ma mi hinfira ni sere-ɓuwɛ da yoo sin lɛ buba laa ma hinfira ni sere-ɓuwemɛ le?
32 Lo yi zun a mi ɓɛɛ da mu, lo fee tuu ni a yoo yuwa mi yɛrɛ na aa mina hɛra lɛ buba laa mu se a hó pan ɛnle seena.
33 Ma bun sin, nuu wo nuu mi siīn nɛ ɓɛɛ da mu be wure aari, hó ɓɛɛ da we mɛ buwaro.»
34 Mu zenu a be nɛ yoo. A uwan'uwanɲan zenu yi fufu a bana a tɛɓɛrɛɛ, a weso mu yoyoo bana lera?
35 A to mu ɓɛɛ hini ɲiyan diyowo li tun wá, mu ɓɛɛ ɲiyan diyo dofiyo wá. Biyo a mu fuwa a mu osi ho iin. Nuu nɛ yi caa ɲuvanle ɲinna, a lo yɛrɛ ɲi.
151 Ɓa wusurufera wure ma ɓa be'uwewera we mana Yesu se a ɲi lo wara.
2 A bun wa ɓa Fariziyɛnna ma ɓa tuwa aranina huwa hun'a a ɓa tɛ lo: «Lɛ o maa yɛ ta ɓa be'uwewera na, a lo yɛrɛ ma ɓa wee paari di.»
3 A Yesu ha li waawe nɛ yɛ do ɓaa:
4 «A wii mibe siīn a para biya mumuwɛnnu yi mi se; a yo'ere yi tuniya lo se, a lo ɓɛɛ de ɓa biya ɓuwiyana ma ɓuwɛ ma biya annawe si a vɛɛ piri'a lɛ tuniya mu tuwifuwa lo yi yu lo?
5 A lo yi yu lo, lo se lo be mi buwabuwa wá,
6 a lo yi arona a zo mi zun wo nɛ, lo ve mi yirāla ma mi banna, a lo bara han ɓa: “Mi aa zanwinni'a ma ni, bari un ma un pero nɛ ya tuniya mu.”
7 Un bara mu han mi, a ma bun sin han zanwinni'a mina ho wáá nucoro ni'ere loɓinu bena a po niɓuwiyana ma ɓuwɛ ma ni annawe nɛ pɛ obara lo mi a niterena a ma'o mana loɓinu bena.
8 Bunmana, a lo hannuu yɛɛ a wari hannuwan beɓuwɛ yi mi, a de'ere tuniya, a lo ɓɛɛ de fitɛnɛ, a yɛrɛ sara li zun, aa piri'ara li wari sese fuwa lo yi yu li?
9 A biyowo lo yi ma li, lo ve mi yirāla ma mi banna mana mi zuun, a lo bara: “Mi zanwinni'a ma ni bari un bana ma un wari hannu nɛ ya tuniya mu.”
10 Un bara mu han mi, a ma bun sin han zanwinni'a mina anzera siīn a be'uwewero ni'ere yi tuɓiyo.»
11 Yesu ɲa tintiyan lo: «Banuu deeso za niɲu ɛnna.
12 Wozo'ere lo fɛso baraa haan míí maa lo biyo yi hiromu we mibe taa ɛnbe, lo lo nɛ bun mibe na wɛrɛ. A ɓaa miyan lii cara'aa mi nubera a na nuupɛɛ ta hó na.
13 Wozomaza yɛɛ bun bɛnɛ lo zofɛso uu mi taa wure a lo le to miyan va tun nɛ seena. Binni, lo yoo zo ara'omu a bu'uzara mi naforo wure.
14 Biyowo lo yaara mi núu wure vo, hinnu benu zo dín tun so, a han ɲinwa ɓuwa mi hiya lo wá.
15 Lo vɛ fara toonu zo dín tun so nuu se, a hó yoo bo lo si mi muwaan, a lo wee dɛɛ hó siya na.
16 Lo ya wee ɛn mu se a mi yi ɓa siya o'oma nɛ cɛ a ciinnina mi saɓiru, a hare hán nuu ɓɛɛ we nɛ han laa.
17 Lo looɓiyo, a lo lo ta a tosɛra niyɛɛ nɛ dirobe ɓɛɛ uwi na lii mi mibe miyan se, lo aa bun mibe pan hira he ma ho hinnu le!
18 Mɛ huwo aro vɛ waa maa wá, a un vɛ bara han lo: waa miyan, un so li Deeɓenu hɛ'ɛ, a so uwe hɛ'ɛ;
19 un ɓɛɛ hini yuwa yu a ve ma o zo; cɛɛn ni a obara o tosɛra ni'ere.
20 A bun lo co huwa fɛnnana, a lii mii miyan wá. Lo lii cii, ɓaa miyan da maa lo seenale, a lo ma'ari yuwa lo. A bun ɓaa miyan luɓora a yoo uwa mi zo wá, a cuwɛncuwɛnniya lo.
21 A bun wá lo yaro lii lo ma mu: waa miyan, un so Deeɓenu hɛ'ɛ, a so uwe hɛ'ɛ; un ɓɛɛ hini yuwa yu a ve ma o zo.
22 Ɓaa miyan vɛɛ ɓuwee ma be nɛ, a hó lo mi tosɛra na, lo ɓa zo se ho baforo nɛ se po hɛn a wure a le zin lo fuwoo, a le de hanzo lo nuɓɛzoō, a zin na'an lo ziyaa.
23 Mi vɛ lo nazo nɛ pu mu a aa ɓuwe; a wa di a wa zanwinni'a;
24 bari mɛ zo saannu nɛ yɛ ya huru, a bana midɛɛ; lo ya tuniya a bana maa. A bun ɓa li tosi zanwinni'ara.
25 Yaa bun we a lo zo'inso mi han muwɛnsɛɛn. Hó yoo lo buba; biyowo lo aa suraa li zun, lo ɲa han siyan ɓuwɛnu san
26 A bun wá lo vo ɓa tosɛra ni'ere a diyora ma biyo zo wo mu.
27 A hó baraa haan lo: «A mi fɛso arona mana mu; a biyo wá lo annuwan mana, mìì miyan ɓo lo nazo ɲiiso.
28 A bun wá lo inso dɛri coɓuwa, a hɛɓuwa li zun. Ɓaa miyan zo lo le voo lo a lo aa zo.
29 A lo zo'inso wuraa biyo haan míí maa: «Dɛɛ biyo a mu zerema tee a mɛ mi he, a mi waa sɛ han o! Hare wozo'ere un ɓɛɛ in da o tannu wá; bunmamibɛ, o ɓɛɛ in na vizo woo na a un ma un yirāla ɓuwe a wa zanwinni'ara.
30 A o maa dɛɛ, o zo aroɓuweele yɛɛ, hó nɛ yoo yaara o naforo ɓa ɲààmūhanna wá, a hó o maa aa ɓo nazo ɲinso a haan.»
31 A ɓaa miyan baraa haan lo: «Un zo, uwe ma mɛ mi wɛ wá he tuwite, a be wo be nɛ a mɛ taa, a uwe te bun.
32 Mu boote, wa tawɛ a wa zanwinni'a, a wa yi damu, a biyo mi fɛso nɛ yɛ ɛnnɛ ya huru, a bana viya, lo ya tuniya a bana maa.»
161 Yesu ɲa we ha li waawe nɛ yɛ haan mi buwara: «Banuu naforoso deeso we so tosɛ nɛ dɛɛ lo nubera na. Ɓa aa bara haan lo beso lo lo tosɛ mi waa yaa lo nube.
2 A bun wá lo banuu vo mi tosɛ mana a aa diyora: a webe un mi waa ɲi o conuu? Lii muwin un nubera be tiyan han ni, a biyo, o ɓɛɛ hini we un nubedɛrona.
3 Dín wa'ati soo lo nubedɛrona wura mi siyaan: a webe un hini we? Dɛɛ waa naso to ɛnnɛ lee ni mi nube dɛɛnu na tonuu. A un maa vɛɛ vɛ le? Un ɓɛɛ ɲiyan bun. A un wee hɛɛ fara le? Bun nuwaa ɓuwe ni.
4 Desi, un zun biyo un we a yira zole ɓa ni tuwan se biyowo so un tonu yi yaara.
5 Bun wá, lo ɓuwa mi hiya ve mii naso iyasiyo ma ni'ere'ere; a lo aa baraa haan lo niyɛɛ: «A yɛɛ o tawɛ a o win waa naso na?"
6 A hó caan lo lo a ɲii soore bemumuwɛnnu (100). A lo lo uwa lo aa ɛsi, lo fe mi eevanlo, a lo too ɓuwiyaɲu ma ɓuwɛ (50) fuwafuwa.
7 Bun bɛnɛ lo ɲa diyora ni'ere: «A yɛɛ uwe tawɛ a win?» A hó caan lo lo a burudure siyan bemumuwɛnnu (100). A lo lo hó aa fe mi eevanlo a lo too ɓuwiyana (80).
8 Bun bɛnɛ lɛ te mi nubera ta'aa mu dɛrona li soɓi nɛ lo yu bena. Dɛɛ, hobe wɛrɛ-nucoza nɛ yɛ soɓiyo wɛ bena a po ho ómū za.
9 A mɛ bara han mi lo mi mi yirāla han mi yɛrɛ ma han nafoni nɛ ɓɛɛ terena, yawe a mi yi zoona ɓa se ho sii nɛ ɓɛɛ ve baforozuwin biyo zeze han nafoni so yi fo miyan.
10 Lɛ yi a tan'ereso mu beza ɓuwizaa, ɲa a tan'ereso mu beberiya; a lɛ yi ɓɛɛ terena mu beza ɓuwiza, ɲa ɓɛɛ terena mu beberiya.
11 Ma bun sin, mi yi ɓɛɛ wo tan'erenasiyo han nafoni nɛ be ɓɛɛ terena mu bee, a wii aɓari ho nafotete miyan?
12 A mi yi ɓɛɛ a tan'erenasiyo yu a hin nibinu nube, a wii han mi ma mi uru ta?
13 Tosɛ woo ɓɛɛ da sɛ han ɲunasiyo niɲu. Lo yi ɓɛɛ ɲiina lo ni'ere a lo wa lo lɛ á, to lo cɛɛ mite ni'ere na, a lo de zuwa lɛ á na. Mu ɓɛɛ we yi a mi paari sɛ han Deeɓenu ma ho naforo.
14 Ɓa Fariziyɛnna we mi waa ɲi hán wara so wure, a ɓa lee Yesu fiyan, bari ɓa wo ni nɛ wa li wari.»
15 A Yesu baraa haan ɓa: «Mibe wee we mite ma nitetiya ɓa nucoza yira se, a Deeɓenu to zun mi yi; bari biyo mibe nucoza bo a wora bebenu, bun ponu mana Deeɓenu na.
16 Ho tuwa ma li Deeɓenu ɲucanna be vasi tuwifuwa Zan Batisi wosonuu; a a fɛ bun ɲu wá Deeɓenu pa'amayamu be mi waa buwe a obara tansinnu; a nuu wo nuu nɛ fi a zo, hó zo ma huwan.
17 Ho waa ma li tun anninu sin po a ho tuwa wara toorobebiru de'ere yɛ a dɛ wá.
18 Nuu wo nuu nɛ ɲa mi han, a i so hanbinu, to bun a dara'oroyamu; a nuu nɛ yi so hannuu nɛ ɓaa baro do lo si, to bun a dara'oroyamu.
19 Banuu naforoso deeso ɛnna nɛ ya wee zin yoroyoro canma siya, a wopɛɛ wo disiyan ma zanma'aa lo se.
20 Banbanso ni'ere nɛ suraa wure we fo ma suwo, a nɛ yenu Lazare ya wee aa dasi lo zun'aān.
21 Hó ya wee ɛn mu se a mi yi lo pa'ama dirobe wɛrɛmaza nɛ faratiyara a saan ciirila mi siin. Hare ɓa boore ya wee aa dɛɛ'a lo cɛ'iya.
22 Hó banbanso so huru, a ɓa anzera lii so lo yoo bosi Abarahamu bá se. Lo naforoso ɲa huru, a ɓa huwan lo.
23 Biyowo lo ɛnna ɓa nuhuwora ɛnle, a han sɛnuma mi waa ɲi lo, lo huweniya mi yira a lo da ma Abarahamu ma Lazare lo do'onu.
24 Lo buweriyo: «Waa maa Abarahamu, ma'ari na; a o tuu Lazare a lo de mi nuɓɛzo ɓuwi ɲuu a aa wɛɛra un dɛrɛmi; bari un mi wa sɛ he hobe dan nɛɛ.»
25 A Abarahamu caan lo: «Un yaro, liiri o ha'iri mu wá lo o we yu nubera biyowo o ɛnna ho sii; lo a Lazare ta wo sɛnuma: wɛɛrɛ lo mi he a siin do, a uwe mi waa sɛ.
26 A po bun, o'anbenu mi mibe ma wabe pafeni, yawe a nuuwoo ɓɛɛ daan ziin he a le mibe se; a nuuwoo ɲa ɓɛɛ daan le mibe se a ɓuwee ma wabe wá, hare a o ha'iri ya yi to mu wá.»
27 A lo naforoso lo: «Waa maa, a mu yi a bun, we tiyan a o tuu Lazare waa maazuun.
28 Dɛɛ waa maaza nihonu lii mi bin, to lo lii yi bá cuwan na, yawe a ɓa ɓɛɛ co yi ɓuwee hanbe sɛnuma ɛnle nɛ yɛ.
29 A Abarahamu caan lo: «Moyize ma li Deeɓenu ɲucanna mi ɓa se bin, nɛ ɓa ɲi bá wara.»
30 A lo lo: «Waa maa Abarahamu, bun ɓɛɛ saa. Ɓa nuhuwora ni'ere yi liyo ɓa wá, to ɓa loɓi.»
31 A Abarahamu baraa haan lo: «Ɓa yi ɓɛɛ miniya a tɛtɛ mi ɲuvanle Moyize ma li Deeɓenu ɲucanna na, to hare a nuu vee ɓa nuhuwora siīn a le ɓa wá ɓa ɓɛɛ tɛ.»
171 Yesu baraa haan mi buwara: «Ɓa ni aanu ma wɛ a o saa ɓɛɛ mana, a nuu nɛ yi a mu saɓaɓu, nani a hó taa.
2 A ɓa cɛ niyan bibiyo lo naso sin fuwoo a cun lo de mu zenuɲuū, bun suwanni laa po, a lo ɛ ɓabe hanyira nɛ yɛ ni'ere de oomuū.
3 Ma bun mi pɛ mi yɛrɛ be! Mi ereso yi ɓuwa'oo, a o zara'i lo; a lo yi na besiyan aa, a o de mu si han lo.
4 Hare a lo te o tɛ'ɛɛ tuwi cuwa hooɲu li wozomɛ siyaan, a lo yi mi waa aroɓuwee aa yuwa mi yɛrɛ na, o de mu wure si han lo.
5 Ɓa tuura we baraa haan lo Ɲuso: «De wa lana wá!»
6 A lo Ɲuso caan ɓa: «Mi ya yi terena lara, a mi lana ɓuwa yu aannibiru biru na, mi ya bara han libe vɛwe nɛ yɛ: coo ma o ciyan, a o vɛɛ fɛsi mu zenuɲuu siīn; a li ya we mu.»
7 «A mibe wii yinuu tosɛ ya yi mi a wee vɛ han lo, bunmana aa didi lo biya, a hó yi yoo lo mi muwɛn mana, a ɓaa naso winu bara lo lo aa ɛsi a lo di?
8 Ɓɛɛ a lo bara lo zin mi tosɛyamu canma, a lo ii sɛ mu be tuwifuwa mibe yi du vo, a bun bɛnɛ lo maa di aa ɲu le?
9 Biyo lo tosɛ fu lo tannu na, a wo biyo lo bara, bun na lo bara'arinu a ee le?
10 A bun sin ɲa a mibe be: mi yi wo biyo tannu do haan mi vo wo nɛ, a mi bara: «Wabe a tosɛra biyan, a biyo wa tawɛ wa we, a bun wa wo."
11 Yesu we so ho wan a vɛ Yerusalɛmu, a lo luwa Samari ma Galile tuwin aza.
12 Biyowo lo lii cii lo deeso, a ɓuweriya niɓuwɛ nɛ ya sin lo waa vɛɛ ɓo zan a ɓa buweriyo lo:
13 «Ɲuso Yesu, dɛɛ wa ma'ari!"
14 Yesu mile ma ɓa, lo lo: «Mi fɛn vɛ zeni mite ma ɓa sara'awera.» A biyowo ɓa mi ho wan wá a vɛ bin, ɓa nupɛɛ vannu waa
15 Biyowo ɓa ni'ere ma a mi waa, hó arona san mi caa waa, a lo ɓuwani Deeɓenu ma tanbenu.
16 Lo aa cunna mite do Yesu ziya se, a ɓuunasi mi waa wá, a lo do lo bari'a. Lo nuu so wo Samari nuu.
17 Yesu caan lo: «Ɓɛɛ a ɓa niɓuwɛ waa mu le? A a weso ɓa ni'annawe nɛ a mi na?
18 Mu yi ɓɛɛ a lobe nuhunnu nɛ yɛ, nuu woo ɓɛɛ yu nɛ arona mana a aa do Deeɓenu yenu wá.»
19 Bun bɛnɛ lo lo: «Huwo a o fɛn; o lana isiyo o.»
20 Ɓa Fariziyɛnna diyora Yesu lo ta a diyan Deeɓenu pa'amayamu wosonu huwo, a lo caan ɓa ma biyo: «Deeɓenu pa'amayamu ɓɛɛ to ɛnnɛ ɓuwee letee ɓa ni yira se uwe!
21 Nuu woo ɓɛɛ yi bara lo dɛ diyo ma he wurasin ma he i; bari, mi dɛ biyo, a mi siyaan Deeɓenu pa'amayamu mi.»
22 A lo baraa haan ɓa buwara: «Wa'ati ɓuwee a mi ya faan a mi lo Nucoro Zo wozomɛ de'ere, a mi ɓɛɛ mi li.
23 Ɓa yɛrɛ aa bara han mi lo dɛ diyo ma he wurasin ma he vɛ. Mi ɓɛɛ co haa vɛ bin.
24 Mu boo, biyo sin ho wuroɓuwɛrobe wee ɲinni'ara ori'ori a see ho waa ɲuɓo'ere fuwa huwɛ á, a bun sin we lo Nucoro Zo be lo ɓuweeze.
25 Biyo anni a mu, bun a biyo lo tawɛ a lo ɲi'o ve, a ho wɛrɛ-nucoza pin laa.
26 Biyo sin wo Nuwe be wo, a bun sin ɲa we mu lo Nucoro Zo ɓuwenu se.
27 Ɓa ni ya wee di a ɓa ɲu; ɓa o mi hanna, a ɓa nɛ mi za wɛ na; tuwifuwa biyo zeze Nuwe zo li muwee; a mu ɲuubenu aa du ɓa wure.
28 Bunmana, a biyo sin wo Loti be wo, a bun sin ɲa we mu. Ɓa ni wee di a ɓa ɲu, ɓa duwayi, aa vɛ, a ɓa te mi zuwin;
29 a biyo zeze Loti lo Sodomuu, iriɓi dan lo ho waa cinnini obara wuro a lii ziya ɓa ɓo wure.
30 A bun sin ɲa we mu biyo zeze lo Nucoro Zo yi zeni mite.
31 Bun zeso, nuu nɛ yi mi hancoo, a lo siyan zo mi lo zuun, a lo naso ɓɛɛ co lii a bara mi zo see han; a nuu nɛ yi mi muwɛɛ̄n, a hó ɲa ɓɛɛ co aro sin mi caa waa.
32 Mi lee Loti ɓaa han be.
33 Nuu nɛ yi ciyan mi mu'ɛnnu, hó te li bee, a nuu nɛ mu'ɛnnu yi lo, dín bini sin.
34 Un bara mu han mi lo hó tinaa so, niɲu ɛn zan'ereē; lo ni'ere see, a lo lɛ á desi;
35 hanna niɲu nɛ paariyo nin mi duwo, bá ni'ere see a ni'ere desi;
36 bara niɲu nɛ mi muwan'ere, bá ni'ere see, a lo ni'ere desi.»
37 A lo buwara diyora lo: «A weso bun be so we?» A lo caan ɓa: «A he lo yuwohuwi mi, a binni ɓa duɓara fewɛ.»
181 Yesu wà waawe haan ɓa nɛ zeni lo nuu tawɛ a cɛɛsi faralo na, a lo ɓɛɛ co tan woo.
2 Lo lo: «Irilo ni'ere nɛ ɓɛɛ zaan Deeɓenu a nɛ ma'o mana nuu na ɛnna lo desoo
3 Hannuu nɛ baro huru ni'ere ɲa ɛnna ho ló'ere soo, nɛ ya wee ɓuwee lo wá tantan a aa de mi tannu han lo: «Fa'a ho tiyan un ma un fuwoso aza.
4 A mu haarehaare, a lo irilo ɓɛɛ can mu. Wozo'ere a lo huwa lo: «Mu tin ya boo lo un ɓɛɛ zaan Deeɓenu, a un ma'o mana nucoro na,
5 biyo wá lobe hannuu nɛ baro huru yɛ mi waa sɛɛ ni, un nɛ tiyan laa, yi ɓɛɛ a bun mu veni un co ɓɛɛ yi un yɛrɛ."
6 Bun bɛnɛ lo Ɲuso lo: «Mi ɲi biyo lobe uwan'uwan irilo nɛ yɛ muwan"
7 A bunmamibɛ Deeɓenu ni nɛ wɛ'aa a nɛ wee buweri diyo tinaa ma wosonuu dín saan pin a can bá le?
8 Un bara mu han mi li lee ɓa be yira mi ciyoo. Hare ma bun lo Nucoro Zo yi ɓuwee wo nɛ, lo aa yi lana li tun wá le?
9 Bun bɛnɛ lo ha li waawe nɛ yɛ a do ɓa ni tuwan na, bá nɛ we mi waa yati mite ma niterena a ɓa de zuwa ɓa ni nɛ a na:
10 «Bara niɲu we yuwa li Deeɓenu ɓuwanirozuun a yoo fara; lo ni'ere wo fariziyɛnnuu, a lo lɛ á wo wusurufero.
11 Lo fariziyɛnnuu huwa zan lele a lo fara mi yɛrɛ se ma biyo: Foo Deeɓenu, un bara'ari o biyo mɛ ɓɛɛ zan a obara ɓa ni tuwan nɛ a niterawa, uwan'uwanni, dara'orola; hare un yɛrɛ ɲa ɓɛɛ zan a obara lobe wusurufero nɛ yɛ:
12 Un wee zo sun cuwaɲu cunnu woo cunnu, a be wo be nɛ un fuu yu, un wee nɛ bun ɓuwɛniso wure.
13 Mu yi a lo wusurufero, hó ɛɛna vɛɛ zan, a yɛrɛ ɓɛɛ hɛ mi siin a huweni mi yira ho waa. A lo we mi waa hɛ mi supɛɛ a lo tɛ lo: Hee Deeɓenu, un cin'annu ma o, bari mɛ a be'uwewe.
14 Un bara mu han mi lo lo arona mi zuun ma hɛra, a lo lɛ á be mi hó ɲuu. Dɛ biyo yɛ, nuu wo nuu nɛ poori mite hó foosi, a nuu nɛ yi liiri mite si, hó yoori.
15 Ɓa ni tuwan we mi waa ɓuweera hare ɓa u'uza Yesu se yawe a lo dun ɓaa. Ɓa buwara ma bun, a ɓa mi waa zɛ bá ni so wá.
16 Bun wá Yesu voo ɓa hanyireza surala mi a lo lo: «Mi de ɓa hanyira wan si a ɓa ɓuwee un se; mi ɓɛɛ co saa ɓa; bari Deeɓenu pa'amayamu a bá nɛ ma ɓa lowɛ taa.
17 Ma tiyan, un bara mu han mi, nuu nɛ yi ɓɛɛ ta Deeɓenu pa'amayamu bena a obara hanyirezo, ho naso ɓɛɛ zo bin woo.
18 Ɲuso ni'ere aa diyora Yesu: «Naso tete, a webe un tawɛ a un we a yira ho sii nɛ ɓɛɛ mi ve?»
19 Yesu caan lo: «A webena o ve ni ma nitete? Nuu woo ɓɛɛ a nitete, a mu yi ɓɛɛ a Deeɓenu midee.
20 O zun han tuwɛna: ɓɛɛ co we dara'oroyamu, ɓɛɛ co ɓuwe nuu, ɓɛɛ co ɲuu, ɓɛɛ co we sɛni saɓe, de mii maa ma mii naa wá.»
21 A lo banuu so lo: «Un fu han tuwɛna so wure na hare un hayiremuu.»
22 Yesu ɲa bun, a lo lo: «Be ɲu'ere pan ɲan'aan o: yɛɛ o nubera wure, cara'a mu han ɓa banbannasiyo, a to o yi naforo ho waa; bun bɛnɛ, ɓuwee aa be mɛ na.»
23 Biyowo lo banuu ɲa bun, lo fitiniya, bari lo wo nafobenu so.
24 Yesu maa a lo fitiniya, a lo lo: «Mu do hare ma tete a bá nɛ nafoni mi mu zo Deeɓenu pa'amayamuū;
25 bari ɲumu'un anninu sin ma ɲinsimi an a po naforoso zonu Deeɓenu pa'amayamuū.»
26 Bun wá bá nɛ mi waa tɛtɛ mi ɲuvanle laa lo: «A mu yi a bun, to a wii daa isi?»
27 A Yesu caan ɓa: «Biyo ɓa nucoza hin na, Deeɓenu da bun!»
28 Bun wo so Piyɛre lo: «Dɛɛ, wabe aariyo wa nubera wure a wa aa buwa o.»
29 A Yesu caan ɓa: «Ma tiyan, un bara mu han mi, nuu wo nuu nɛ aariyo míí zun, mí han, míí erenasiyo, míí ni wurasin mí za Deeɓenu pa'amayamu bena,
30 hó yi be nɛ po biyo lo anniya dosi, ho wɛɛrɛ wo, aa yi ho sii nɛ ɓɛɛ mi ve ho hiro nɛ ɓuwee mu.»
31 Yesu vo mi buwara niɓuwɛɲu a lo baraa haan ɓa: «Mi dɛ biyo, a wa to ɛnnɛ so ho wan a yoo Yerusalɛmu yɛ; a bin biyo wure li Deeɓenu ɲucanna tuwa lo Nucoro Zo bena ɲuti.
32 Lo we nuu nɛ do ɓa lanapinna nuu, a bá lee fiyan, aa ɲi'ori, aa puwiri mi hincannu o wá;
33 a ɓa yi haa lo vo, to ɓa ɓuwe lo, a bun wozoma tiinni wá, lo vee.»
34 A ɓa ɓɛɛ fanmuwan diyowoo buūn, bari ho dɛmu so ura we sa ɓaa, a ɓa ɓɛɛ zuunna biyo lo wura ura.
35 Biyowo Yesu vɛ sura Yeriko, mu wo a mani ni'ere asi ho wan ɲuɓo na a mi waa fara.
36 Lo ɲa ɓa zanma anninu san, a lo diyora lo ta mu a webe?
37 A ɓa baraa haan lo lo a Nazarɛtinuu Yesu mi waa anni mu.
38 A bun wa lo huwa do tannu yerele: «Davide zo Yesu, ma'ari na!»
39 Bá nɛ we hecaa ma waa we za lo wá, lo wɛɛriyɛ laa a lo yi ɓɛɛ siyanmiɓiyo; a lo bana tintiyan buweriyo po miyɛɛ: «Davide zo Yesu, ma'ari na!»
40 Yesu vɛɛ zan, a lo lo ɓa vɛ lo mana; a biyowo lo aa tu suraa Yesu diyora lo:
41 «A webe o mi mu se a un we han o?» A lo caan lo: «Ɲuso, nɛ a un yira mi!»
42 A Yesu baraa haan lo: «A o yira mi; o lana isiyo o.»
43 Mi ciyoo, a lo yira mi waa mi, a lo i du Yesu hiya wá a lo ɓuwani Deeɓenu. Ɓa zanma wure mile ma bun, ɓa ɓuwaniya Deeɓenu.
191 Yesu we zo Yeriko, a lo aansi hoo.
2 Bun wo a banuu ni'ere mi bin nɛ ɓa lo Zase; lo wo ɓa wusurufera ɲuso ni'ere nɛ nube ɛnna.
3 Lo ya we miniya a mi Yesu wá, a zuun lo, a mu hun na, ɓa zanma cirimanu bena, bari lobe mite wo ni'uri.
4 Bun wo so lo luɓo hecaa a vɛɛ yuwa co'onu a yira lo mi, bari Yesu we tawɛ a anni ma bin.
5 Biyowo Yesu aa ciyo li ɛnle so, lo huweniya mi waa yoo diya, a lo baraa haan lo: «Zase, ɓuwee aa lii fuwafuwa, bari a uwe zuun un laa zɛrɛ.»
6 Zase liyo fuwafuwa, a lo vɛ laariyo lo mi zuun ma zanma'aa.
7 Ɓa ni mile ma bun, a ɓa tosi huun'a, a ɓa tɛ lo: «Lo bana vɛ laara be'uwe wero zun.»
8 Mu yi a Zase, hó huwa zan lo ɲuso waa, a lo lo: «Dɛ biyo, Ɲuso: un nɛ un nube tara ɓa banbannasiyo na, a un yi ɲɛnnɛ'iyan nuu nɛ mu ma bedeeso, to un win bun ɲu'an cuwana lo naso na.»
9 A bun wá Yesu baraa haan lo: «Zɛrɛ, mu isirobe zo libe zun nɛ, bari lɛ yɛ ɲa a Abarahamu zo,
10 a biyo, lo Nucoro Zo mana a aa piri'a a isi bá nɛ ya tuniya mu.
11 Ɓa ni we mi waa tɛtɛ mi ɲuvanle laa, a biyo wá ɓa we vɛ suraa Yerusalɛmu, a ɓa ni ɲa we pa obara Deeɓenu pa'amayamu suraa, Yesu ha li waawe nɛ yɛ haan ɓa;
12 a lo lo: «Bɛra zo ni'ere we fɛnna va tun nɛ seena, a yoo see mi bɛnu, a lo bini ɓuwee.
13 Lo vo niɓuwɛ mi tosɛra siīn, lo na wari hannuwan beɓuwɛ ɓaa, a lo lo ba yerema mi nuu a yi cunu a mi ɓuwee.
14 Mu tara a ɓa tunsiyo ɲiina lo, a ɓa tuwo ni lo dannuu, a bá vɛɛ bara han lo, lo mi ɓɛɛ mana mu se a lo aa di bɛnu mi ɲuu.
15 Biyowo lo banuu pan yoo yu mi pa'amayamu vo arona mana, lo tuwo ni vɛɛ vo mi tosɛra mana, bá nɛ lo we na mi wari na, a aa diyo dɛɛ ta a yɛɛ nupɛɛ yu aa cunu.
16 Lo niyɛɛ aa zan a hó lo: «Ɲuso, un yu wari hannuwan beɓuwɛ ma o wari hannu de'ere."
17 Lo baraa haan hó: «Fooda, o a tosɛ tete; biyo wá o wo tan'ereso mu beza-ɓuwiza, we luwe beɓuwɛ bɛ."
18 Lo ɲuniso aa zan, a hó lo: «Ɲuso, o wari hannu yu wari hannuwan behonu biyan."
19 Lo ɲa bara haan hó: «Uwe muso we luwe behonu bɛ."
20 Ni'ere aa zan, a hó lo: «Ɲuso, dɛ o wari hannu nɛ! Un ya buu li cɛnmɛ a bosi,
21 bari un ya zaanna o yira. O a banuu nɛ be do, o wee see biyo o ɓɛɛ bosi, a o cii biyo o ɓɛɛ zan."
22 A lo baraa haan hó: «A o wara wá un iri o, tosɛ'oo! O zuunna a un a nuu nɛ be do, lo un wee see biyo un ɓɛɛ bosi, aa cii biyo un ɓɛɛ zan;
23 a webena o ɓɛɛ bo un naforo si pɛɛnawarizuun? Ma bun un ya yi arona, to un ɓɛɛ aa yu li ma mi cunu le?"
24 Bun bɛnɛ lo baraa haan bá nɛ ɛnna bin: «Mi fe lo wari ii nɛ lo wari hannuwan beɓuwɛ so na."
25 A ɓa lo: «Yee, Ɲuso, lo a hannuwan beɓuwɛ mi hó se lo!"
26 Oo, mi nɛ a un bara mu han mi: nuu nɛ mu yu be fu na mi nuu, ɓa han hó; a nuu nɛ diyo mana se, ɓa co'uwɛ hare mu beza nɛ mi lo se aa fe laa.
27 Biyo a maa san un ze'usiyo na, bá nɛ ɓɛɛ ya ta a un di bɛnu ɓa wá, mi vɛ ɓa aa faan fuwe a un dɛɛ yɛ!»
28 Biyowo Yesu wura bun vo, lo heca so ho wan ɓa zanma waa aa yoo Yerusalɛmu.
29 Yesu yoo sura Bɛtifaze ma Bɛtani luwe a caa san ho doɓoɲu nɛ ɓa wee ve ma Olivevɛwa doɓoɲu na, a lo tuwo mi buwara niɲu
30 ma ho tannu nɛ yɛ: «Mi fɛn vɛ zo ho ló nɛ mi mi waa yɛ, mi zo yi a sunɓazo nɛ nuu ɓɛɛ in yuwa wá diyaa mi mi fɛfɛ na. Mi fuwe lo a vɛ mana.
31 A nuu yi diyora mi lo ta a webena mi fuwe lo, mi can hó naso ma biyo: «A lo Ɲuso ma'o mi laa."»
32 Bɛ tuwo mu i anniya; a a biyo Yesu warala mu haan ɓa a bun mu ɲu vɛ tuura.
33 Ɓa mi lo sunɓazo fuwenuū, a bɛ te lo diyo ɓa: «A webena mi fuwe wa sunɓazo?»
34 A ɓa caan lo: «A lo Ɲuso ma'o mi laa.»
35 A bun ɓa co vara lo sunɓazo mana Yesu se. Ɓa we'aa mi canma bo lo wá, a Yesu yoo asiyo wá.
36 Biyowo lo so ho wan a mi waa ɓuwee, ɓa ni we mi waa ɓɛɛ mi canma si ho wan wá.
37 Biyowo lo sura Yerusalɛmu, a vɛɛ ciyo han olivevɛwa doɓoɲu cicile, bun wo so, lo buwara zanma wure huwa zanwinni'a a ɓa ɓuwani Deeɓenu ma tanbenu mu hanmarobera wure nɛ ɓa we ma bena.
38 Ɓa we mi waa tɛ lo: « bɛ yaro nɛ buba lo Ɲuso yenu na, foo fɛɛn! O hɛra wosonu nɛ huwa ho ma ho a Deeɓenu taa!”
39 Fariziyɛnna tuwan nɛ ɛnna ɓa zanma siīn huwa do tannu: «Ɲuso ɓuwɛ o ni na dɛ!»
40 A lo caan bá: «Un bara mu han mi, lo ɓa yi siyanmiɓiyo, lo hare han bubuwo taa uru'aa!»
41 Biyowo Yesu vɛ sura ho ló, a lo ma ho, lo wá ho wáa,
42 a lo lo: «Wiyo, maa uwe ɲa ɓɛɛ zun biyo nɛ ho hɛra aa libe zɛrɛ wo nɛ. Wɛrɛ, mu sa o yira se, a o ɓɛɛ mi mu woo!
43 Wozoma buba o wá, a o ze'usiyo haa ɓuu aa, aa fe o ɲu, aa ce o fiinni na ma feni woo feni.
44 Ɓa fuwo o, aa yaa o ma o za wure nɛ mi o yi, a ɓa ɓɛɛ anni desi bibiyo nɛ pan bo bibiyo wá, bari biyo mu wo o unpa leena, o ɓɛɛ zuunna bun.»
45 Yesu zo li Deeɓenu ɓuwanirozuun, a lo ɓuwa mi hiya ɲa ɓa duwayira,
46 a lo tɛ lo: «Mu tuwa lo un zun aa we faralozun. A mibe bana wo dín ma anna yirasɛle!»
47 Wopɛɛ, Yesu ya we de'eni ɓa ni li Deeɓenu ɓuwanirozuun. A ɓa sara'awera ɲunasiyo, ɓa tuwa aranina ma ɓa zanma wɛɛsiyo we mi waa cɛ daɓere aa mina lo ɓuwe.
48 Bun wure wá ɓa ha'ire wo yayoo, bari ɓa zanma wure ɛnnɛ we mi waa tɛtɛ mi ɲuvanle ma tiyan.
201 Wozo'ere a Yesu mi waa arani ɓa zanma li Deeɓenu ɓuwanirozuun, a lo la'ari ho tansinnu be han ɓa; ɓa sara'awera ɲunasiyo, ɓa tuwa aranina ma ɓa nidan vɛɛ mana,
2 a aa lo: «A ma ho pa'a yɛɛ o mi waa wera biyo yɛ? A wi do o ma mu?»
3 A lo caan ɓa: «Mɛ muso diyo mibe ma dɛmu de'ere.
4 Mi can ni; Zan Batisi batɛmu be we lo Deeɓenu se le, ta a ɓa nucoza se?»
5 Bun wo so ɓa i mi waa piri'a ho dɛmu na wɛ se a ɓa tɛ lo: «Dɛɛ, wa yi lo a Deeɓenu se mu lo, to lo bara ta a a webena wa ɓɛɛ we lara Zan na,
6 A wa ɲa yi lo a ɓa nucoza se mu we lo, to ɓa zanma nɛ yɛ wure co huwo vaa wa ma bubuwo, bari bá wure ɛnnɛ we ta haan Zan lo lo a Deeɓenu ɲucan.»
7 A bun wá ɓa lo mi ɓɛɛ zun he ho batɛmu so be we lo.
8 A Yesu baraa haan ɓa: «To mɛ muso ɓɛɛ zeni he un yu ho pa'a a wera biyo yɛ.»
9 Bun bɛnɛ, Yesu huwa wà li waawe nɛ yɛ haan ɓa zanma: «Banuu deeso we fa rezɛn vɛwa, a bun bɛnɛ lo aɓariyo ho muwan tosɛra na, a lo le va uwi fuwa mu mɛnna.
10 Biyowo li rezɛn vɛwa biyo faarowo yu, lo tuwo mi tosɛ ni'ere ho muwanpɛra se, a ɓa nɛ han biyo tuwan hó na, a lo aa nɛ miyan. Ɓa muwanpɛra yoo fu hó to'aro so na a namaniya lo, a ɲa dosi mi nu biyan.
11 Lo bana tuwo mi tosɛ binu; a ɓa ɲa vɛ ciya nu hó na ma namaninu, hun'un'aa lo, a ɲa cuna dosi mi nu biyan.
12 Lo tuwo lo tiinniso, a ɓa vɛ madimi'aa hó a ɲa dosi.
13 Bun wo so ho muwanso lo ta a webe mi we? Lo mi tuu mi zosaannu, lo muyisin ɓa maa be pɛ hó waá mu.
14 Ho muwanpɛra ta mi hó yɛɛ, a ɓa ce, a ɓa lo: «Lɛ a lo ɛndi, wa ɓuwe lo, to wa yi lo ɛn tuwe.»
15 A ɓa i uwa hó wá va lora ho muwan bɛnɛ a le ɓo cuna dosi. Uwa lo, a webe lo muwanso maa waa ɓa?
16 Lo le aa ɓuwe ɓa muwanpɛra so, a lo aɓari mi muwan nibiyan na.» Biyowo ɓa ni ɲa hán wara so a ɓa tɛ lo: «Hun'uun dɛ, wa ɓɛɛ faanna biyo!»
17 Bun wá, Yesu fa mi yira ɓaa a lo lo: «A mu yɛɛ a mu toorobe nɛ yɛ ura? “Li bibiyo nɛ ɓa zuntera ya cunna dosi A dín bana a li zun hiya fɛsirobibi tete?
18 Nuu wo nuu nɛ yi lusi li bibiyo so wá, to hó hunhun'aa; a li yi fato nuu nɛ wá to li fafa'aa hó.»
19 Ɓa tuwa aranina ɲunasiyo ma ɓa sara'awera we zuunna aa mibe Yesu ha li waawe so do na; a ɓa we mi waa piri'a co'o nɛ fira laa mi ciyoo, a ɓa maa ɲa we zaanna ɓa zanma yira.
20 Ɓa ɓuwa mi hiya urasi lo Yesu, a ɓa tuwo nisoona nɛ we mi waa we mite ma nitetiya aa mina lo fi na ma lo ɲuwara aa de ɓa irila ma ho pa'a nuu.
21 Bá ni so diyora lo ma biyo: «Ɲuso, wa zun a o wara ma o aranirobe terena, lo a o ɓɛɛ dɛɛ nuu yiraa. A o arani ho Deeɓenu wan zozoo a heya wɛ ma ho tiyan.
22 Wa ɛnnɛ tawɛ a wee saara li lapo Sezare na lee, ta hee?»
23 Yesu maa he ɓa wara lu uwi, a lo caan ɓa ma biyo: «Mi zeni wari'ere hannu ma ni!
24 A wii wafonu yaa ma lo nucaa mi li wá?» A ɓa ni lo a Sezare!
25 A bun wá lo baraa haan ɓa: «Biyo yi a Sezare taa, mi nɛ bun Sezare na; a biyo yi a Deeɓenu taa, mi nɛ bun Deeɓenu na.»
26 Ɓa wara ɓɛɛ haara lo wara yu hare cuwe ɓa zanma yireē; a ɓa hanmana lo canrobe, a ɓa lii siyanmiɓiyo.
27 Ɓa sadusiyɛnna tuwan, bá nɛ wee bara lo nuhuwora veenu ɓɛɛ mana, tu suraa Yesu a ɓa diyora lo:
28 «Ɲuso, dɛ biyo Moyize fasiyo haan wa nɛ: nuu yi huru do mi han si, a tara a lo ɓɛɛ yu zo laa, to ɓaa ereso see lo han ɓuwahanmuu, a lɛ huru mu bɛnɛ yi ɛn.
29 A dɛɛ, bɛ yɛ wo inyan ma fɛra nihooɲu. Lo niyɛɛ do han, a liī huru a tara a lo ɓɛɛ yu zo.
30 Lo ɲuniso do lo ɓuwahan, a ho lii vo, a lo tiinniso ɲa do lo;
31 A bun wo mu fuwa ɓa nihooɲu ɲutuu, a ɓa nuu woo ɓɛɛ yu zo lo hannuu na a dosi mi bɛnɛ.
32 Bun wure bɛnɛ, lo hannuu muso liī huru.
33 Ɓa nuhuwora venu zeze, lobe hannuu nɛ yɛ aa we lo yɛ han bɛ yɛ siīn? Dɛɛ ɓa nihooɲu wure co ɛnnɛ do lo lo!»
34 Yesu caan ɓa: «Hobe zɛrɛ za nɛ yɛ anni o mi hanna, a ɓa mi mi bɛrɛ te;
35 ɓa ni nɛ yi yuwa yu a mi ho hiro ma ɓa nuhuwora venu, bá ɓɛɛ o hanna, ɓa ɓɛɛ mi bara.
36 A po bun ɓa ɲa ɓɛɛ hini hi yi, bari ɓa ziin a obara ɓa anzera, ɓa we Deeɓenu za, bari ɓa we ni nɛ bana viya.
37 Ɓa nuhuwora bini vee, a bun Moyize zeniya li vɛwezo bena biyowo lo voo lo Ɲuso ma Abarahamu ɓaa Deeɓenu, Isaka ɓaa Deeɓenu ma Zakobe ɓaa Deeɓenu.
38 Deeɓenu ɓɛɛ a nuhuwora Deeɓenu, li a ɓa niviya Deeɓenu; bari libe lahuramaa ɓa wure yu sii.
39 Ɓa tuwa aranina ɲunasiyo tuwan caan lo ma biyo: «Ɲuso, o wara se!»
40 A ɓa ɓɛɛ hini we ha mi siin a diyora lo ma diyowoo.
41 Yesu bana baraa haan ɓa: «A ma mu yɛɛ nuu daa barala lo lo Kirisita a Davide terozo?
42 A Davide mite bara mu han Leele vanloo lo: “Lo Ɲuso Deeɓenu baraa haan un Ɲuso: Ɓuwee aa ɛsi un nudorole,
43 Tuwifuwa biyowo un yi cɛciya o ziyo bo o ze'usiyo wá.”
44 Ma bun Davide yi vo lo ma mi Ɲuso, a ma mu yɛɛ lo ɲa bana a lo terozo na?»
45 Yesu baraa haan mi buwara, ɓa zanma nɛ wure mi waa tɛtɛ mi ɲuvanle laa yireē:
46 «Mi pɛ mite be ɓa tuwa aranina se. Bá wa canmaberiya zinnu a lee hɛ'ara; a wa mu a ɓa ni wee tɛɛ ɓaa han nabuwee, a wa a ɛsi han a'ore yaa wá li Deeɓenu faralozuwiīn ma han sɛn dirobe dina.
47 Ɓa wee di ɓa hanna nɛ bara huru mu zuwin; a o yi ma ɓa faranamɛrobe, to o lo dɛ nitetiya nɛ. Bun bena ɓa iri nɛ te ɓa ɲuu aa suma.
211 Yesu huweniya mi waa a dɛ, a dɛ nafonisiyo tuwan nɛ mi waa o mi hanmube li wari ole nɛ.
2 Lo ɲa ma hannuu nɛ baro huru, a nɛ a banbanso nɛ aa uwa senu wari hannuwan beɲu,
3 a lo baraa haan ɓa: «Ma tiyan, un bara mu han mi lobe hannuu banbanso nɛ baro huru nɛ yɛ uwa po ɓa bɛ á wure,
4 bari ɓa bɛ á wure uwa biyo ɓɛɛ yaa diyowoo ɓaa; a mu yi a lobe, lobe uwa mi banibayamu be, biyo wure mi lo se nɛ lo varila mite, a bun lo uwa yɛ.
5 Ni tuwan we huwa ha li Deeɓenu ɓuwanirozun be, a ɓa tɛ lo li too se, lo li do'oriyo na ma bubuwo ma mu hanmubera nɛ na Deeɓenu na. A Yesu lo:
6 «Mi ɓɛɛ ma biyo wure le? Wozoma bubaa, a han wozoma soo bibiyo woo ɓɛɛ ɛn bibiyo wá, biyo wure aro fisi.»
7 Bun wá ɓa huwa diyora lo: «Ɲuso, a diyan bun bera so we? A mu miniwarobe yɛɛ aa zeni li wa'ati nɛ bun bera so we?»
8 A Yesu caan ɓa: «Mi fe soɓi, a nuu woo ɓɛɛ co yi mi viri; bari ni cururu ɓuwee un yenu na, a ɓa bara lo a mibe a lo Kirisita, lo a mu wo yu. Mi ɓɛɛ co buwa ɓa.
9 Biyowo mi yi ɲi hiyan be ma mu be curunu uru'a, a mi ɓɛɛ co zaan; a biyo bun bera so tawɛ a we ve, a bun ɓɛɛ co dɛri we mu veni uwe!»
10 A Yesu baraa haan ɓa: «Tuwansira deeziin wɛ na, a pa'amana huwo fi ma wɛ.
11 Tunzɛrobera fi wenu na, a han ɛnna tuwaan, pinpinvanle ma hinnu te; ɲuɓuwɛrobera suma ma zenirobe beriya le ho waa.
12 Saani a bun we'a, bun tara a ɓa lɛɛniya mi do mi waa aa ɲinmuwin; ɓa siinni mi ɲu'uwe ɓa Zuwifera faralozuwin wɛɛsiyo se, ɓa o mi asoraa, ɓa o mi ziya ɓa pa'amana ma ɓa wafaranamana se mɛ bena.
13 Bun nɛ a mi yi un sɛrɛyamu lee.
14 Mi we mi ha'iri ma de'ere, a mi ɓɛɛ co de mi yi ma biyo mi yi woro fera mi yɛrɛ na;
15 bari un nɛ ɲuɓo ma ha'iriyamu miyan fuwa mi ze'usiyo nuu woo wara ɓɛɛ sin mi yi, san'un a ca haara mi wara.
16 Hare tuwan maana ma ɓa nuwan, tuwan ɓaa erenasiyo, tuwan nibanna ma tuwan yirāla de ɓa nuu, a ɓa yi cururu ɓuwe mii.
17 Ɓa ni wure ɲii mi mɛ bena.
18 A hare ma bun, bun ɓɛɛ nɛ a ɲufuwenu de'ere yɛ le mi nuu woo ɲuu aa te tuūn.
19 A ma mi ɲinco mi viira mi mɛnɛ'ɛnna.»
20 Biyowo mi yi ma a hinnule do'i'iriyo Yerusalɛmu, a mi zuun lo ho hanfuwa suraa.
21 Bun wo so, a ni nɛ yi mi Zude tuūn, a bá luwi yoo han doɓoɲulee, ni nɛ yi mi Yerusalɛmu ló yi, a bá luwi le; a ni nɛ yi mi ho muwɛɛ̄n, a bá ɓɛɛ hini ɓo ho lóo.
22 Han wozoma so we muwɛntɛn leerowozoma, a tiira biyo wure tuwa mu ɲu.
23 Han wozoma soo hanfuwinsiyo ma hanɲanna zasiyo, a nani we bá taa; bari mu we ma'aribe benu li tuūn ma sinlee nɛ zeni ɓa zanma wá.
24 A ɛtonu ɓuwera ɓa ni osi, a tuwan vɛ vɛra han sira biyan wuree se a vɛ wera woɓɛ; a Yerusalɛmu ló we han tuwansira ziya suɓuwe tuwifuwa han tuwansira wosonu yi to.
25 Hanmarobera zeni mite li wosonu, ho piyan ma han manawaa; a li tun wá tuwansira nucoza ha'ire yaa a haan mu zenuɲuu ma mi yaboorobera uru'aa.
26 Biyo fi li tun, a nɛ zuwiriyo ɓa ni ɲuu bena, ɓa nucoza hi a haan zaannu sumɛ, bari ho waa pɛ'ɛ wure zɛ'ɛzɛ'ɛ.
27 Bun wo so ɓa ni mi lo nucoro zo a lo mi duwiduwiī a bubara ma ce'u ma ɓuwaɓuwamu benu.
28 Bun bera so hiya yi ɓuwa vo, a mi huwo ziin, a mi huweni mi ɲu'uwe, bari mu we a mi huwaralirowo suraa.
29 To lo ɲa bana ha waawe haan ɓa, a lo: «Mi dɛɛ li coonu ma han vɛwa nɛ a wure.
30 Han yi ɓuwa mi hiya cancan yɛ, to mi zun mu mi yɛrɛ se, lo ho yiyo suraa.
31 Ma bun sin, mi yi ma a mube bera nɛ yɛ mi waa we wo nɛ, a mi zuun lo Deeɓenu pa'amayamu wo suraa.
32 Ma tiyan, un bara mu han mi, hobe wɛrɛ-nucoza nɛ wure ɓɛɛ ve a mu bera so ɓɛɛ ɛnnɛ wo.
33 Ho waa ma li tun aa anni, a mɛ wara ɓɛɛ mi anni woo.»
34 «Mi fe soɓi, a mi ɓɛɛ we ni nɛ yi huru, ni nɛ panpanni mite ma dipoyamu wurasin ɲanɲuro ma hobe sii nɛ be yidemana; a dín wo so ca ciira a vin miyan
35 a obara yuwa nɛ do aa saari li tun nucoza wure.
36 Bun we mi ciiri mi yireē, a mi ci cɛ ho faralo na han pafuwa wuree, yawe a mi yi pa'a a aansira biyo wure dada do yɛɛ; a lee wera ni nɛ zan se lo nucoro zo waa.»
37 Yesu ya wee de'eni ɓa ni tere li Deeɓenu ɓuwanirozuun, a ho tinaa to lo huwa yoo da han olive vɛwa doɓoɲu wá.
38 A ho hinɓitete, to ɓa zanma we vɛ ce laa li Deeɓenu ɓuwanirozuun aa tɛtɛ mi ɲuvanle laa.
221 Li « nɛ ɲanfunu ɓɛɛ uwaa sanni» nɛ ɓa Zuwifera wee lo «» we tu suraa.
2 Ɓa sara'awera ɲunasiyo ma ɓa tuwa aranina we mi waa cɛ daɓere nɛ ɓuwera Yesu, a ɓa maa ɲa we zaanna ɓa zanma.
3 Bun caa se Sitani zo Zuda nɛ ɓa we lo Isikariyote a nɛ wo ɓa buwara niɓuwɛɲu ni'ere.
4 Zuda va ɓa sara'awera ɲunasiyo ma ɓa aradiyo ɲunasiyo wá, a ɓa zeniya wɛ ma biyo lo yi dera Yesu ɓa nuu.
5 Bun wo sin bá na, a ɓa li fuwara lo mi nɛ wari laa.
6 Zuda ta biyo, a lo we mi waa piri'a co'o nɛ suwanni aa dera Yesu ɓa nuu, ɓa zanma buwaa.
7 Li buru nɛ ɲanfunu ɓɛɛ uwaa wozomɛ ciyo. A bun zeze ɓa wee ɓuwe li Anniwawa biya;
8 a Yesu tuwo Piyɛre ma Zan ma ho tannu nɛ yɛ: «Mi vɛɛ cɛ wa Anniwawa dirobe be daɓere, a wa vɛɛ yi di."
9 A bá diyora lo: «A weso o mi mu se a wa vɛ cɛ mu daɓere?"
10 Lo caan ɓa: «Mi yi vɛ zo ho lóo yɛɛ, to banuu nɛ so dún ma ɲuu aa sin mi waa; mi di hó hiya wá aa vɛra li zun nɛ lo yi vɛ.
11 Mi bara han li zunso: «Lo Ɲuso lo ta a li zun yɛɛ mi ma mi buwara aa di mi Anniwawa dirobe?"
12 Hó zeni zun nɛ vɛɛ a nɛ we'aa dosi ho nawenuu ma mi: a bin mi sɛ li Anniwawa be.
13 Ɓa i anniya, a a biyo mu barala, a bun ɓa vɛ yura mu, a ɓa sa li Anniwawa be bin.
14 Biyowo mu dirobe wo yu Yesu ma ɓa tuura aa asi i'iriyo mu dirobe na.
15 Lo baraa haan ɓa: «Mu wo un sin ponu a un di mu Anniwawa dirobe nɛ yɛ ma mi saani a un tuwara,
16 bari un bara mu han mi, un ɓɛɛ bana di mu fuwa biyo mu zeni ɲu yi tuu li Deeɓenu pa'amayamuū.
17 Lo so oro, lo do bari'a Deeɓenu na, a lo lo: «Mi fe ɲu han wɛ,
18 bari un bara mu han mi, un ɓɛɛ bini ɲu ho divɛn fuwa Deeɓenu pa'amayamu wosonuu."
19 Bun bɛnɛ lo so buru, lo do bari'a Deeɓenu na, a lo iya'aa li na ɓaa, a lo lo: «Biyo a un suraa nɛ do na mibe bena; mi wee we mu a leera un be."
20 Biyowo ɓa du vo, lo ɲa so ho oro, a lo lo: «Hobe oro nɛ yɛ a li ɲuɓuwari finnu nɛ wo ma mɛ cannu, bun cannu so nɛ uwasi haan mi.
21 Hare ma bun lɛ nɛ de ni nuu ma ni mi mube dirobe nɛ yɛ wá he.
22 Lo nucoro zo anni fɛn a heya ma biyo mu fasira; a lɛ maa ɲa de lo nuu, nani a hó taa!"
23 Bun wo so, ɓa huwa diyo wɛ, lo ta hó maa a wii mibe siīn nɛ we bun sa!
24 Mu aa yi bun na, a wanni huwa ɓa buwara ma wɛ aza a zuun lɛ yi ɓuwa po ɓa wure.
25 A Yesu caan ɓa: «Ɓa pa'amana wosuwe wee zɛ mi tuwinsiyo wá, a bá nɛ ho pa'a mi nuu ma bun, wee ve mite ma nibobura.
26 Mibe be ma bun ɓɛɛ ɓuwa. Mibe se a lɛ yi ɓuwa po mi wure a ho tawɛ a we a obara mi wure fɛ; a lɛ ho pa'a mi nuu tawɛ a we sɛhanɓa.
27 Bari dɛɛ, a wii ɓuwaa po mu? A lɛ asiyo mu dirobe wá mu lee, taa a lɛ sa, a so aa nɛ laa? Saan ɓɛɛ a lɛ asiyo mu dirobe wá mu woo le? A mu yi a mɛ, mɛ mi mi siīn he a obara sɛhanɓa.
28 Mibe a bɛ ɲamico ma ni mu un sɛnuma wure siīn.
29 A bun na un paa mi ɛsɛ ma li bɛnu, a obara biyo sin waa Maa paara mɛ ɛsɛ ma li,
30 yawe a mi ɛsi un bɛnuu, a di, a mi ɲu; a mi ɛsi pa'amayamu a'ore wá aa irila Isira'ɛli ni zun'inyan ɓuwɛɲu.
31 «Simu, Simu, Sitani lo fuwa a mi yi mi ɓuutɛ zɛzɛ a obara dure.
32 A mɛ anni faraa haan uwe, yawe a o lana ɓɛɛ co yaa; a biyowo o yi tuuna a arona mana un se, a o heeni mii erenasiyo siyan.»
33 A Piyɛre baraa haan lo: «Ɲuso, un se mu se fuwaa li aso ma o, a biyo yi ɓo o, a bun ɓuwe ni.»
34 A Yesu caan lo: «Piyɛre, un bara mu han o, ho zɛrɛ yɛ, saani a lo oɓɛɛ huwinni, bun we a o wanniya tuwi cuwatiin lo o ɓɛɛ zun ni.»
35 A lo tintiyan baraa haan ɓa: «Biyowo un we tuwo mi, a mi fɛɛnna mayɛ a mi ɓɛɛ pan apa, mi ɓɛɛ pan puwi, mi ɓɛɛ zan na'an, a webe ɲiiwa yu mi? A ɓa caan lo lo diyowoo.
36 Bun wo so lo baraa haan ɓa: «A mu yi a wɛrɛ anni le, nuu nɛ wari yi mi, a lo cɛɛn li; lɛ apa yi mi, a lo pìn li. A nuu nɛ ɛtonu yi mana, a lo yɛɛ mi cɛnmɛ a yɛra ere.
37 Biyo wá yɛ, un bara mu han mi, mu a waziɓi a biyo tuwa mu ɲuti un wá: «Ɓa muwan lo ciya ɓa nucosuma na.» A mu boo, biyo cira mɛ, bun ɲuti.»
38 A ɓa lo: «Ɲuso, dɛ ɛtuwa beɲu nɛ!» A lo caan ɓa lo mu heya.
39 Yesu zo lo le yuwa han olive vɛwa doɓoɲu a obara biyo sin lo dariyo a wee wera mu. Lo buwara lo le du lo hiya wá.
40 Biyowo lo ciyo li ɛnle so, lo baraa haan ɓa: «Mi fara, yawe a mi ɓɛɛ co te mu ura'ɛrobee.»
41 Bun bɛnɛ lo ɛɛna ɓaa ma be nɛ yu bibiyo derobe na, a lo vɛɛ cusiyo mi na'oɲule wá a fara,
42 a lo tɛ lo: «Maa, o yi ta biyo, a o ɛɛ hobe oro nɛ yɛ na. Bun wure wá, ɓɛɛ co a mɛ sa'o úwé, a uwe ta we mu!»
43 Lo mi buūn, a anze lo ho wáa a lii na pa'a laa.
44 Li boobere dín muwan lo, lo faralo bana huwa hee, a lo we tuwi fɛ timitimi; a lo fɛnuma yerema zan obara cannu aa luwo li tuūn.
45 Lo vɛ huwa mana mi buwara wá, a aa yu a bá toduma a haan ha'iriyaamɛ;
46 a lo baraa haan ɓa: «A webena mi toduma? Mi huwo, a mi fara, yawe a mi ɓɛɛ co te mu ura'ɛrobee!»
47 Lo wara yɛrɛ ɓɛɛ yu te, a dɛ zanma nɛ aa cii yɛ. Hó nɛ ɓa lo Zuda, ɓa niɓuwɛɲu ni'ere, a a hó hecaa ɓa waa. Lo tu mana fuwa Yesu se, a aa cuwɛncuwɛnni lo.
48 A Yesu baraa haan lo: «Zuda, a o cuwɛncuwɛnni lo Nucoro Zo a dera lo nuu le?
49 Biyowo bá nɛ ma Yesu bowɛ na vɛɛ soɓi lo be mi ziyoo, a ɓa huwa lo: «Ɲuso, a wa fɛ zo ɓaa ma wa ɛtuwa le?»
50 Mi ciyoo, a ɓa ni'ere ha lo sara'awe iinso woɓɛyaro nudoro ɲuvanlo fa vo!
51 A Yesu caan lo: «Mi desi, biyo heya!» Bun bɛnɛ lo dunna lo banuu ɲuvanlo na a ho waa.
52 Bun wo so Yesu baraa haan ɓa sara'awera ɲunasiyo, li Deeɓenuzun aradiyo ɲunasiyo ma ɓa nidan wure nɛ lo mana lo bena: «Mi zo lo na hare a obara nitewa a can mi ɛtuwa ma mi uwina.
53 Wopɛɛ mɛ ya waa ɛn mi se li Deeɓenuzuun, a mi ɓɛɛ fu na dín wo so. A bun a mu, wɛɛrɛ a mi wa'ati ma han tiɓiyo pa'a ta.
54 Ɓa tan Yesu, ɓa va lo fɛnnana a vara lo sara'awe-inso zuun. A Piyɛre ɛnna ma bɛnɛ aa soo ɓa hiya.
55 Ɓa cu dan li luu, a lii asiyo na, a Piyɛre aa asiyo ɓa se.
56 Tosɛhannuu ma lo ho dan ómū na, hó diyaa laa cɛɛn, a hó lo: «Lobe banuu nɛ yɛ ɲa ɛnna lo se.»
57 A Piyɛre wanniya mu lo: «Laa, hannuu, un ɓɛɛ zun lo!»
58 Bun wo fuwazoo, a nibinu ma lo, a hó lo: «Uwe ɲa a ɓa ni so ni'ere!» A Piyɛre caan hó banuu so: «Fiyofiyo, un ɓɛɛ ɓuwa ɓa!»
59 Lɛre de'ere pafonu anninu bɛnɛ, a nibinu ɲa vɛ mana, a hó ɓɛɛ co do uru mi ɲuɓoō biyo: «Si'a mana biyo, lobe banuu nɛ yɛ ɲa ɛnna lo se, bari lo muso a Galile tun nuu.»
60 A Piyɛre caan hó: «Uwe nɛ, un ɓɛɛ zun biyo o wuro yɛ waa.» Lo wara ɓɛɛ yu te, a oɓɛɛ huwinniya.
61 Lo Ɲuso yeremaa i diyaa Piyɛre na. A bun wo so, Piyɛre liya biyo lo Ɲuso fo muwan haan lo: «Ho zɛrɛ yɛ, saani a oɓɛɛ huwinni bun we a uwe pan mɛ tuwii cuwatiin vo.»
62 A Piyɛre zo lo, a lo le wa ma wɛɛtete.
63 Ɓa ni nɛ nuu Yesu ɛnna we mi waa lee lo fiyan, a ɓa hɛ lo.
64 Ɓa we mi waa cɛ lo yira na, a ɓa diyo lo: «Dɛɛ ta a wii viyan o!»
65 A ɓa fuwɛra lo ma tuwowa cururu.
66 Biyowo li tun saan wure, ɓa nidan onu, ɓa sara'awera ɲunasiyo ma ɓa tuwa aranina vɛ fowɛ, a ɓa va Yesu aa ziinniya mi iri baruu;
67 a ɓa baraa haan lo: «Mu yi wo aa uwe a lo Kirisita, a o ɲufonu bara mu han wa.» A lo caan ɓa: «Un tin yi bara mu, mi ɓɛɛ laa biyo;
68 a un yi diyora mi, mi ɓɛɛ can ni.
69 A a fɛ wɛrɛ ɲu wá, lo Nucoro Zo we nuu nɛ asiyo Deeɓenu Seso nudorole.»
70 A ɓa wure huwa yoo lo: «O san a li Deeɓenu Zo le?» A lo caan ɓa: «Mi muwan mu vo, un a lo.»
71 Bun wurole, a ɓa lo: «A webe sɛrɛyamu wa hini ma'o mi na? A lo ɲufonu muwan mu a wa ɲa.»
231 Ɓa wure paariyo huwa va Yesu vara Pilate wá.
2 Biyowo ɓa ciyo bin ɓa ɓuwa mi hiya ci lo ɲuu a ɓa tɛ lo: «Wa yu lobe banuu nɛ yɛ a lo mi waa yaa ɓa ni ɲuvanle aa aansanni ɓa zanma; lo mi waa saa ɓa ni lapoo saaranu Sezare na; a lo tɛ lo mibe mite a Kirisita, lo a mi a pa'ama.
3 A bun wá Pilate diyora lo: «O a ɓa Zuwifera pa'ama le?» Yesu caan lo: «O muwan mu.»
4 Pilate baraa haan ɓa sara'awera ɲunasiyo ma ɓa zanma: «Un ɓɛɛ maa diyowoo nɛ yu lobe banuu nɛ yɛ ɲusiīnninu na.»
5 Ɓa pan heeniya mu a ɓa tɛ lo: «Lo mi waa aansanni ɓa ni li Zude tun wuree ma mi aranirobe; a yoo see Galile tunzo nɛ lo ɓuwa mi hiyaa, tuwifuwa he.
6 Biyowo Pilate ɲa bun, lo lo ta lobe banuu nɛ yɛ a Galile nuu le?
7 Biyowo lo fanmuwan lo li tunzo nɛ Yesu loo mi Herode pa'a hiyase, lo lo ɓa vɛra Yesu Herode wá. Mu wo a hó ɲa dɛri mana Yerusalɛmu han wozoma soo.
8 Herode mile ma Yesu a lo sin waa hare ma tete; bari mu mɛɛnna, a lo ya ɛnna mu se a mi lo wá, biyo lo wee ɲi a ɓa lo lo wo bena; a lo wee pɛ'o lo mi yi zan lo waa zeze nɛ, lo to lo we hanmarobe a mi mi.
9 Lo diyora Yesu ma bera cururu tuwi hun, hó yɛrɛ ɓɛɛ ɓoo'aa lo.
10 A bun wá ɓa sara'awera ɲunasiyo ma ɓa tuwa aranina nɛ ɛnna bin huwa ci Yesu ɲuu ɛɓɛɓɛ.
11 Herode ma mi aradiyo leena lo fiyan, a do zuwa laa. Ɓa ziinniya lo ma pa'amayamu baforo, a bun bɛnɛ ɓa lo ɓa vɛ lo vɛra Pilate wá.
12 Pilate ma Herode wo ze'usiyo, a libe wozomɛ nɛɛ nisiinnu bana zo ɓa aza.
13 Pilate voo ɓa sara'awera ɲunasiyo ma ɓa zanma wɛɛsiyo uwa wɛ wá,
14 a lo baraa haan ɓa: «Mi mana ma lo banuu nɛ yɛ un se, a mi lo lo mi waa aansanni ɓa zanma. Dɛ biyo, un diyora lo mi yire, a biyo mibe cira lo ɲuu, un ɓɛɛ maa bun diyowoo laa, un ɓɛɛ maa be nɛ yuwa yu lo ɲu siinninu na.
15 A bun ɲa to a Herode, a na hó bana aroniya lo mana he. Bun we diyowoo mana lo wemaa nɛ yi lo ɓuwenu na.
16 Un nɛ lo a ɓa ɲinmuwin, a bun bɛnɛ un de lo wan si.
17 Anniwawa sanni pɛɛ se, Pilate ya wee lee asozo ni'ere desi.
18 Ɓa wure paariyo buweriyo: «Ɓuwe lɛ yɛ, a o lee Barabasi desi han wa.»
19 Ho Barabasi so wo nuu nɛ fu na do asoō a lo aansanni ɓa ni ho lóo ma niɓuwe nɛ lo wo bena.
20 Pilate ɲa bana waraa ɓa se, bari lo ɛnna mu se a yi Yesu desi.
21 A ɓabe huwa buweri: «Ɓuwaa lo, Ɓuwaa lo!»
22 Lo baraa haan ɓa, a maa a mu cuwatiinni: «A mu oomu yɛ lo maa wo sa? Un ɓɛɛ maa be diyowoo lo wemaa nɛ yi lo ɓuwenu na. Ma bun un yi ɲinmuwinna lo vo, to un de lo wan si.
23 Hare ma bun ɓa pan we mi waa buweri ma pa'a, a ɓa tɛ lo ɓa ɓuwaa lo! A mu veni a bun mu to wá.
24 Pilate na mi tannu, lo biyo ɓa lo bun, lo a bun we han ɓa.
25 Ma bun, lo banuu nɛ we fu na do li asoō ɓa ni aansanninu ma li niɓuwe bena, a nɛ ɓa lo lee desi han mi, Pilate do ho wan si; mu yi a Yesu lo na hó a ɓa wera mi sa'o.
26 Biyowo ɓa va Yesu mi waa fɛɛnna, ɓa yu Sirɛnɛ nuu ni'ere nɛ yenu Simu nɛ le lo ma ho na'uwa a buba; a ɓa seniya lo ma Yesu ɓuwarobunu, a lo susa li dira Yesu hiya wá.
27 Ɓa ni wo boni, a a zanma ciyo nɛ du lo hiya wá, a ɓa hanna nɛ mi ɓaa we mi waa wɛsi a ɓa hɛ mi sunpaa lo bena.
28 Yesu yeremaa san mi waa ma ɓa a lo lo: «Yerusalɛmu hanna, mi ɓɛɛ co wɛ mɛ wá! Mi wɛ mi yɛrɛ ma mi zara wá!
29 Mi dɛ biyo, wozoma buba nɛ ɓa ni wee bara: «Ɓa hanna nɛ hinniya damuwan, bá nɛ ɓɛɛ vasi hanɲanmu, bá nɛ ɓɛɛ ɲɛnniya zo woo diyaa, bá damuwan!"
30 Dín wo so ɓa ni wee bara han han doɓoɲule: «Mi buu te wa wá», a ɓa bara han han tintiyan: «Mi ɓuu'a wa!"
31 Dɛɛ mu yi a yɛ ma wera li dansiru, to a mu yɛɛ we li danheenu be?»
32 Mu wo a ɓa ɲa va bara niɲu biyan, nɛ a ōómūwera a lee ɓuwe.
33 Biyowo ɓa le ciyo li ɛnle nɛ ɓa wee lo «ɲu'o'oro», a bin ɓa ɓuwara lo ma ɓa ōómūwera niɲu, ni'ere ma lo nudorole, lo lɛ'a ma lo numale.
34 Bun wo so Yesu lo: «Maa, we saɓere han ɓa, bari ɓa ɓɛɛ zun biyo ɓa mi waa we.» Ɓa lii bo huwanu a cara'ara lo canma haan wɛ.
35 Ɓa zanma we zan ma dɛɛ. Mu yi a ɓa ɲunasiyo, bá we mi waa lee lo fiyan a ɓa tɛ lo: «Lo isiyo ɓa tuwan, lo maa isi mite a wa dɛɛ a mu yi tara a lo a li Deeɓenu Kirisita, li Deeɓenu to'aro nɛ wɛ'aa.
36 Ɓa hinfira ɲa wee ciya ɓaa a leera lo fiyan, a ba yɛrɛ we aa na divɛn nɛ unmuwan laa;
37 a ɓa lo: «O yi a ɓa Zuwifera pa'ama, a o isi ote!»
38 Han wara nɛ yɛ ɲa we yoo tuwa lo ɲusiīn: «Lɛ yɛ a ɓa Zuwifera pa'ama.»
39 Ɓa ōómūwera ni'ere nɛ ɓuwara mu we mi waa tuwo lo, a lo tɛ lo: «Ɓɛɛ a uwe a lo Kirisita le? Isi ote, a o ɲa isi wabe!»
40 Lo lɛ'a pan laa: «O ɓɛɛ zaan Deeɓenu le, uwe nɛ ɲu siinna a obara lobe.
41 Dɛɛ wabe ta anni a mi tiyan, bari a biyo wabe wo, a bun hɛrobe so to wabe ɲu; a mu yi a lɛ, hó ɓɛɛ wo diyowoo nɛ oora.»
42 A lo i bo biyo mu wá: «Yesu, lee un be biyowo so o yi di o bɛnu.»
43 A Yesu caan lo: «Ma tiyan, un bara mu han o, ho zɛrɛ yɛ o ɛn ariyanaa ma ni.»
44 Mu wo heya ho wosodaan, a tiɓiru araɓaa ta li tun wure wá, a so tuwifuwa li wohaare na.
45 Dín pafonu soo a li wosonu tuniya wure. Li Deeɓenuzun an'arobaforo wiya mi siin tuwii lii do.
46 A Yesu buweriyo: «Maa, un arafa se o nuu.» Biyowo lo wara han wara so vo, lo mu'ɛnnu lo.
47 Ɓa saradasira ɲuso ma biyo mu ɓuwara, a lo do Deeɓenu yenu wá ma biyo: «Tiyan ɓɛɛ sɛ, lobe banuu nɛ yɛ ya a niterenɛ.»
48 Ɓa zanma nɛ we aa fowɛ li yiconu bena maa biyo wure wo mu, a ɓa yeremaa mi mɛɛn ta, a ɓa hɛ mi sinpaa a ɓa vɛ mi se.
49 Mu yi a Yesu zuunna wure ma ɓa hanna nɛ we buwa lo hare li Galile tunzo, bá we ɛɛna zan a dɛɛra biyo mu te wá.
50 Banuu ni'ere ɛnna ɓa nidan onuu nɛ yenu Zuzɛfu. Lo wo nitete ma banuu nɛ terena.
51 Biyo ɓa nidan onu we fasi ma biyo ɓa wo, lobe ɲu ma bun ɓɛɛ wo ɓuwa. Lo wo ɓa Zuwifera lo Arimate nuu ni'ere nɛ muso we bo mi bonu Deeɓenu pa'amayamu wá.
52 A hó banuu so huwa va Pilate wá a vɛ fara Yesu suraa.
53 Lo le iya lo li ɓuwarobunu na, lo ba cɛnmɛ laa, a bun bɛnɛ ɓa le huwan lo buwi nɛ co ɓocannuu, a nɛ nuu woo ɓɛɛ ya iin huwaan.
54 Mu wo wozobenu zeze, a ɓa ni mi mu be saa, bari li vunurowozomɛ a fuwazoo.
55 Ɓa hanna nɛ we buwa Yesu hare li Galile tunzo we du Zuzɛfu hiya wá, fuwa ɓa aa maa li buwi, a maa biyo Yesu suraa li diyasira lii.
56 Bun bɛnɛ ɓa arona ɓoo a zo cɛ ɲiina nɛ pinpiyan sin ma wusuna be daɓere nɛ wee urala nuhuwo suraa na. Bun wo so, a heya ma biyo mu paara, ɓa ɓɛɛ wo diyowo li vunurowozomɛ zeze.
241 Ho cunu wozomɛ yɛɛ hinɓipuupu, ɓa hanna vɛɛ mana li buwi se ma ɲiina nɛ pinpiyan sin nɛ ɓa we'aa.
2 Ɓa aa yi a li bibiyo nɛ ya ɲa li buwi ɲuɓo na, a dín biriyo a i mi ma do'onu.
3 Ɓa vɛɛ zo, a ɓa ɓɛɛ zo yu lo Ɲuso Yesu suraa bin.
4 Ɓa hin'iyan biyo, a ɓa yirima'oro a dɛ ni niɲu nɛ canma ori'ori.
5 Li zanmɛn taan, ɓa hanna cu mi wɛɛ si, a bun wo ɓa ni nɛ yɛ bara haan ɓa: «A mu yɛ na mi piri'a lo nivee ɓa nuhuwora siīn?
6 Lo mana he, lo viya. Mi lee biyo lo we baraa haan mi biyowo lo ɛnna Galilee.
7 Lo we lo mu a waziɓi a ɓa de lo Nucoro Zo ɓa be'uwewera nuu, a ɓa ɓuwa lo ɓuwarobunu na, a bun bɛnɛ a lo vee han wozoma tiinni wá.
8 Bun wo so ɓa liya lo wara
9 Ɓa lo li buwi se, a le ɓoo, a zoo mii waa la'ari bun bera so wure aa han ɓa niɓuwɛde ma ɓa ni nɛ á wure.
10 Bá hanna so wo Mari Madelɛni ma Zanɛ ma Zake ɓaa naa Mari. Ɓa niza yɛɛ nɛ ma bá we bo wɛ na ɲa we mi waa la'ari mu han ɓa tuura.
11 Bun ziinna obara daasiindɛmuwan bá se, a ɓa ɓɛɛ we laara biyo.
12 Bun wure wá, Piyɛre lii huwa yu, a luɓo fuwa li buwi wá. Lo lii hi'iyo li buwi yi, a lo ɓɛɛ maa bebiyan fuwa han huunrocanma midee. Bun bɛnɛ lo arona ɓoo mi se, a hanmana biyowo mu yɛ bena.
13 Li wozomɛ de'ere soo buwara niɲu we lo le vɛ lo deso nɛ yenu Emayusi. Ho ma Yerusalɛmu seenarobe we yu lɛrela beɲu vɛɛnu
14 Ɓa we mi waa la'ari biyo wure wo mu.
15 A ɓa mi buūn, a we tuwi huwa yoo wanni wɛ, a Yesu aa uwa ɓaa, a ma ɓa bo wɛ.
16 Ɓabe anni we mi waa mi lo mi yira se, a ɓa maa ɓɛɛ zuunna lo.
17 Lo diyora ɓa: «A webesin mi yu la'ari ho wan wá he?» A bá yerema i zan heɓuwe!
18 Ɓa ni'ere nɛ yenu Kilopasi caan lo: «A uwe ode zo mi Yerusalɛmuū, a nɛ ɓɛɛ lo biyowo ho lóo hanbe wozoma nɛɛ unpa le?»
19 A Yesu lo ta bun a webe be? A ɓa caan lo: «Lo Nazarɛtinuu Yesu be lo! Lo ya a Deeɓenu ɲucan sɛɓɛ a haan lo wema ma lo wara nɛ lo lo se Deeɓenu waa ma ɓa zanma wure yira wá.
20 Wa sara'awera ɲunasiyo ma wa tun pa'amana do lo nuu, a ɓa teeniya iri lo wá, a ɓuwara lo ɓora lo.
21 Wa ya bo wa bonu lo wá, lo a lobe a lɛ ya huwarali Isira'ɛli. Uwa, a zɛrɛ a mu bera so wenu wozoma tiinni.
22 Mu anni boo sa, wa ni hanna tuwan bana fo aa hin'inniya wa; bá fo ha'iyo yuwa li buwi wá,
23 ɓa ɓɛɛ yoo yu lo suraa bin, a ɓa arona aa baraa haan wa lo anze zeniya mite ma mi, lo a ɓa lo lo midɛɛ.
24 Wa ni tuwan nɛ ma wa ɛnna wɛ wá huwa yuwa li buwi wá, a san yoo yi a a biyo ɓa hanna barala mu, a a bun a mu; ɓa ɓɛɛ maa lo.»
25 Bun wo so Yesu baraa haan ɓa: «A mi ɛnnɛ san ɓɛɛ zun be ma mi ura woo le? Mi ha'ire ci tuwi, a biyo wure li Deeɓenu ɲucanna bara, mi we tuwi ɓɛɛ laa bun na fuwaa.
26 Lo Kirisita ɓɛɛ ya we tawɛ a lo sɛ han sɛnuma so ve, a lo daan yira mi pa'amayamu le?
27 A bun wá lo lii ɓuwa mi hiya ma Moyize ma li Deeɓenu ɲucanna wure be, a biyo wure cira lo Kirisita mu Toorobera, lo lii bo bun wure na ma mi ura.
28 Biyowo ɓa lii suraa ho ló nɛ ɓa vɛ, Yesu wo a obara nuu nɛ pan vɛ ma waa.
29 Ɓa huwa heniya mu a lo ɓɛɛ fɛn, a ɓa tɛ lo: «Ɛsi wa se, o ɓɛɛ ma a li woto vo le?» A bun lo ma ɓa bona wɛna a aa zo ho lóo
30 Biyowo ɓa ii di, lo so li buru, lo do bari'a, a lo ha'aa li na ɓaa.
31 A bun wo so ɓa yira maa hɛɛna, a ɓa zuunna lo; a mi ciyoo a lo tuniya ɓa yira se vo.
32 A bun wá ɓa huwa tɛ lo: «Wa siyan ɓɛɛ ya we tuwi huwanhuwan le, biyowo so lo lii bo mu Toorobera ma mi ura na han wa ho wan wá?
33 Dín wa'ati soo, ɓa huwa yɛ, a ɓa arona va Yerusalɛmu. Ɓa lii yu a ɓa buwara niɓuwɛde ma mi beroɓara fowɛ,
34 a ɓa baraa haan ɓa: «Lo Ɲuso viya ma tiyan, a lo zeniya mite ma Simu.»
35 A bun wá ɓabe maa ɲa lii bo biyo le yu ɓa ma wan na, ma biyo ɓa zuunna lo a lo ha'aa li buru
36 Ɓa wara ɓɛɛ in yu te, a Yesu mite aa zoo ɓa siīn, a lo lo: «A hɛra woro mi siīn!»
37 Ɓa boore biya a zaanna, bari ɓa we pɛ obara lo a nuubonu.
38 A Yesu bara haan ɓa: «A webena mi boore biya, a webena si'asi'a mi mi siyaan?
39 Mi dɛɛ un nule ma un ziya. A mɛ mu! Mi aa duun na dɛɛ, nuubonu suraa ma huwan ɓɛɛ mana, a obara biyo mi maa mɛ wá yɛ!
40 Lo mi bun waraa, a lo mi waa zeni mi nule ma mi ziya ma ɓa.
41 Ɓa sinwɛɛro taan, a ɓa tɛ lo mu yɛrɛ ɓɛɛ iin boo, a haan ɓa hanmanu, a lo diyora ɓa: «A webe dirobe mi mi se he?»
42 Ɓa na cizo nɛ wù laa,
43 a lo caa lo ɓa yira wá.
44 Bun wo so lo baraa haan ɓa: «A biyo un maa ya wee la'ari han mi yɛ, biyowo so un ɛnna mi se. Mu wo ee, a biyo wure tuwa un bena Moyize tuwaa, ɓa Deeɓenu ɲucanna vanle ma han Leelee, a bun ɲuuti.»
45 Bun wo so lo fuwa ɓa ha'ire a ɓa fanmu mu Toorobera,
46 a lo baraa haan ɓa: «A bun mu tuwara lo lo Kirisita aa sɛ, lo a lo vee le ɓa nuhuwora siīn han wozoma tiinni wá,
47 a bun ho loɓinu be aa buwera lobe yenu na aa han han tuwansira wure, a ɓuwɛ mi hiya ma Yerusalɛmu.
48 Mi a mu sɛnɛla.
49 A dɛ biyo! Biyo waa Maa lara mi ɲu, un aa tuu bun nɛ miyan, mu yi a mibe, mibe ɛsi ho lóo he tuwifuwa ho pa'a nɛ lo ho waa yi lii do mi.»
50 Lo va ɓa lora hare fuwa Bɛtani feni, a bun bɛnɛ lo huweniya mi nule yoo da, a lo duɓaa haan ɓa.
51 Biyowo lo mi buūn, a lo fa ɓaa, a so yoo fɛɛnna ho waa.
52 Mu yi a ɓabe, ɓa lii cusiyo haan lo, a bun bɛnɛ ɓa huwa ɓoo Yerusalɛmuū ma zanma'aa benu;
53 a wopɛɛ to ɓa mi li Deeɓenu ɓuwanirozuun aa ɓuwani li, aa tɛɛ diyo. -