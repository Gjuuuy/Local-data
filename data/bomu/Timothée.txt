Poli vanlo deniso nɛ tuwa na Timote na
11 A mɛ Poli nɛ a Yesu Kirisita turo ma too ho vanlo nɛ yɛ; mɛ nɛ Deeɓenu nɛ a wa isiro ma Yesu Kirisita nɛ a wa sinciri wɛ'aa a wora mi tosɛ.
2 A uwe Timote nɛ a un lana zosaannu un too han. A waa Maa Deeɓenu ma wa Ɲuso Yesu Kirisita duɓa han o, a ɓa dɛɛ o ma'ari a ɓa han o ma hɛra.
3 Pin ɛsi Efɛzeē ma be un henina mu a un le fɛn vɛ Maseduwani. Bari ni tuwan mi bin nɛ wee arani ɓa ni ma aranirobera nɛ viiri ɓa. O tawɛ a bara han ɓa lo ɓa hinna biyo.
4 Bara han ɓa, lo ɓa para han o'otiin ma ɓa maadaan cururu ladara nɛ ɲu ɓɛɛ mana na. A wannina mi ɲu mu wee de, aa saa Deeɓenu tonu vɛnu ma waa ho lanaa.
5 Han wara nɛ yɛ ɲu a han ɲan'anni li waminu nɛ le siin nɛ cuu, ma siin tannu nɛ see ma lana tetee.
6 Nituwan laara do ho wan so si, a ɓa viiri mite ma wannina nɛ ura ɓɛɛ mana.
7 Ɓa mi mu se a we ho tuwa de'enina ɲunasiyo, a ɓa ɲa ɓɛɛ zun biyo mi wuro, a ɲa ɓɛɛ zun mi wara ura.
8 Ho tuwa se, a nuu yi zun ho be wa, aa bena ma ha'iri.
9 Ma bun, wa tawɛ a fanmu biyo yɛ sese, lo ho tuwa ɓɛɛ lo ɓa niterena bena; a ɓa be'uwe wera ma ɓa ni'anna; ɓa ara'oni ma ɓa nucosuma; ba nɛ ɓɛɛ zaan Deeɓenu, a ɓɛɛ de mu besiya wa ma ba nɛ ɓuwe maana ma nuna; ɓa niɓuwera
10 ma ɓa sara'orola; ɓa dara'orola ma ɓa bara nɛ da ma mi nilo banuu wurasin hannuu nɛ da ma mi nilo hannuu; ɓa niyɛɛra ma ɓa saɓehaara; ba nɛ baa han saɓiya wa ma ba nɛ wure yi ɓɛɛ bo ho Deeɓenu tiyan na.
11 Ho tiyan so ma yi ho Tansinnu nɛ Deeɓenu arafaa mɛ na, Tansinnu nɛ cira li Deeɓenu nɛ te mu ɓuwanirobe ma han duɓa.
12 Un bara'ari wa Ɲuso Yesu Kirisita nɛ haan ni ma bara'a un tonuu. Un bara'ari lo bari lo yatiyo ni a so mi tonuu.
13 Mɛ nɛ ya wee ca'aa lo, aa ɲi'oriyo lo a tuwora lo. A Deeɓenu pan hinniya na, bari dɛdɛmu we buu ni, a un ɲa ɓɛɛ we yu ho lana.
14 Wa Ɲuso hinnɛ su ni tuwi puwiriyo. Lo haan ni ma ho lana ma li waminu nɛ mi Yesu Kirisitaa.
15 Hɛn yɛ a wara ɲu'ere nɛ a tiyan nɛ wa tawɛ a tɛ na, a laa na papara'a. Bun a biyo Yesu Kirisita mana ho dimiɲa a aa isi ɓa be'uwe wera. Mɛ a lo sumɛso.
16 A bun na Deeɓenu diya un ma'ari, a mɛ be'uwe wero sumɛso wa, Deeɓenu ta a Yesu Kirisita zeni mi muɲu benu, a mu we waawe nɛ ma be bɛɛ wure ta la a ɓa yira ho sii nɛ ɓɛɛ mi ve.
17 Pa'ama Nawasi, nɛ ɓɛɛ hi a nɛ ɓɛɛ mi ma yira, nɛ a li Deeɓenu de'ere soo, a o yenu le a ɲa de wa tuwite! amina!
18 Han wara nɛ un bara han o, un yaro Timote, nɛ heya ma ɓa Deeɓenu ɲucanna wara nɛ ba baraa mɛnna o bena; fɛsi ote han wara so wa a sɛ ho lana suwa tete nɛ o mii yɛ.
19 Fi biyo o lara na sese, a o vɛsirobe we se yawe a o sintannu ɓɛɛ co zara'i o. Nituwan pan mi sintannu na a yarala mi lana.
20 A ɓabe tuwan a Himene ma Alɛsandere nɛ un hɛɓuwa a na Sitani na, yawe a ɓa zuun lo ɓa ɓɛɛ tawɛ a yaari Deeɓenu yenu.
21 Biyo hecaa mu be wure a un heni, bun a mi wee fara han ɓa nucoza wure; a de be ɓa ma'o minna a han Deeɓenu; a yuwa Deeɓenu han ɓa; a bara'ari Deeɓenu han ɓa.
2 Mi wee fara han ɓa pa'amana, ma ba nɛ wure ho pa'a mi nuu, yawe a wa ɛn yiwiya ma hɛraa, a wa yi nu a ciiri wa yireē Deeɓenu tonu na, a wa zuun wate cɛɛnnu.
3 Bun a be nɛ se a sin Deeɓenu wa isiro na,
4 dín nɛ mi mu se a ɓa nucoza wure isi, a ɓa zuun ho tiyan,
5 bari Deeɓenu a de'ere so, a a yuwaro ni'ere midee mi Deeɓenu ma ɓa nucoza panfeni. Ho a Yesu Kirisita nɛ a nucoro.
6 Lo do mi mu'ɛnnu na a yara ɓa ni wure ɲu na. Lo zeniya mu mi wa'atiī lo Deeɓenu mi mu se a ɓa nucoza wure yi mu isirobe.
7 A bun na Deeɓenu bo ni si, a un we buwero ma tuuro, yawe a un arani ba nɛ ɓɛɛ Zuwifera ma ho lana ma ho tiyan. A tiyan un woro, un ɓɛɛ hɛ saɓe.
8 Un miniya a ɓa bara wee fara Deeɓenu na feni wo feni; ɓa wee huweni mi buware a fara ma siin nɛ cuu, a sinlee ma wanni ɓɛɛ lo mu.
9 Un ɲa mi mu se a ɓa hanna baba a ɓa canma zinrobe ma ɓa do'uwe yati we se. Ɓa zuun mi yɛrɛ uwarinu na. Ɓa yi co pɛ mi ɲu ma san'an, a zin sannu ma liyo bumana canma nɛ ya he anniya.
10 Ɓa nɛ a ɓa do'obiyo we wema-tetiya, a bun a biyo mu tarawɛ ma hannuu nɛ mi mu se a anmi Deeɓenu.
11 Ɓa hanna tawɛ a ɛsi suun a ɲinna mu aranirobe, a ɓa tɛ mi ɲuvanle.
12 Un ɓɛɛ ta a ɓa hanna de'eni nii. Hannuu ɓɛɛ tawɛ ma pa'a banuu wa, lo tawɛ a lo siinmiɓiyo.
13 A Adama danna mayɛ mu, a Hawa san na.
14 Ɓɛɛ a Adama do mite si mu a ɓa vinniya, a lo hannuu na mite a ɓa vinniya, a lo panna Deeɓenu tannu na.
15 Hare ma bun lo a isi mi temu bena, a lo yi muɲu na ho lanaa, aa tii li waminu ɲu, aa vɛsi ma senuyamu a duunu wo.
31 Hanbe wara nɛ yɛ a bo a vɛ: nu u nɛ yi miniya a we egilizi dɛrona, to lo miniya totete na.
2 Li egilizi dɛrona tawɛ a we nuu nɛ yeyaare wo ɓɛɛ mana na. Lo tawɛ a lo we han-ereso, a lo we wawi, nuu nɛ zun fi mite na, ha'iriso, nuu nɛ zin ma ni, nuu nɛ tɛ nuhuwan na mi zuun, nuu nɛ zun de'eninu.
3 Lo ɓɛɛ tawɛ a we ɲanɲu, lo ɓɛɛ tawɛ a lo we nusuɓuwɛso, lo tawɛ a lo we nuu nɛ wawi, hɛraso, a lo ɓɛɛ co waa wari.
4 Lo tawɛ a lo we nuu nɛ zun mi zuun cɛɛnnu, a oroniya mi zaa se, a ɓa anmi lo aa ɲi lo wara.
5 Bari nuu nɛ yi ɓɛɛ dɛɛ mi zun na ma yi, a ma mu yɛ ho dɛɛra Deeɓenu egilizi na aa yi?
6 Lo ɓɛɛ tawɛ a lo we lanaso fiinnu. Yi a bun, farasi li cee mite, a lo zara'i a obara be sin Sitani zara'iyo na.
7 Mu ɲa tawɛ a ba nɛ ɓɛɛ a lanasiyo ve lo yetete, yawe a zuwana ɓɛɛ yi lo, a lo ɓɛɛ co te Sitani dɛdiyaa.
8 Li egilizi tosɛra tawɛ a we ni nɛ yetetiya ve, tinmuwinna. Ɓa ɓɛɛ tawɛ a we ɲanɲu oɓoriyo, ni nɛ ɓɛɛ mi cunnu ma i'iyo.
9 Ɓa tawɛ a cɛ ho lana tiyan nɛ Deeɓenu zenina ɓa na, ma siin tannu nɛ ɓɛɛ zara'i ɓa.
10 Nuu tawɛ a ciri ɓa ve, a dɛɛ ta ɓa yi fasi sese ho lana, bun bɛnɛ oomu wo yi ɓɛɛ yu ɓaa, to ɓa daa o ho tonuu.
11 Ɓa haan ɲa tawɛ a we ni nɛ yetetiya ve, a ɓa ɓɛɛ co we ni ɲuuna, ni nɛ zun fi mite na ma ni nɛ terena be wo bee.
12 Lo tawɛ a lo we han-ereso. Lo tawɛ a lo we nuu nɛ da mi zun be a zuun li cɛɛnnu.
13 Bari ba nɛ yi zun mi tonu, aa sɛ ho ma huwarayamu, aa yi yenu ma sinciri benu ho lana nɛ ɓa yu Yesu Kirisitaa.
14 Un too ho vanlo nɛ yɛ aa nɛ a, a un sinciri mi mu wa, lo fuwazo a un vɛ o se, a wa mi wɛ.
15 Hare a un mɛɛna a un ɓɛɛ ɓuwee, nɛ a o zuun ote cɛɛnnu li Deeɓenu nii siīn, bun ura li Deeɓenu nɛ midɛɛ egilizii, dín nɛ a ho tiyan zun siīn uwɛ ma ho se'enu.
16 Nuu wo ɓɛɛ wanni mu yi, lo waa Deeɓenu wan sɛsɛbe hucu: Yesu Kirisita Zeniya mite a obara nucoro, Li Ha'iri-Senu zeniya a lo a huwara, Ɓa anzera lo lo be unpa, Lo be buwiya haan han sira biyan, Nii lo a lara lo bena ho dimiɲa, A lo so yora Deeɓenu se ho waa.
41 Li Ha'iri-Senu waraa a ciyo, lo nii tuwan aa desi ho lana han wa'atira veni, a ɓa yerema cɛɛ mite ha'ire e'ara ma Sitani aranirobera na.
2 Ɓa de mite si a tanle ɲuɲusiyo ma saɓehaara aa e'a. Ɓa a nii nɛ siintannu huru, a obara diyo nɛ ɓa cu ɓo ma hannu nɛ biya daan.
3 Ɓa nii so aa arani ɓa nii, lo ɓa yi co we yamu, lo a ɓa ɲa yi co di dirobe tuwan, a mu ɲa a dirobe nɛ Deeɓenu mitena lena a ɓa lanasiyo ma ba nɛ zun ho tiyan mu bara'ari Deeɓenu a daan dina mu.
4 Deeɓenu daanrobe wure se. Diyo wo ɓɛɛ tawɛ a mu cun desi, biyo a mu, a wa yi di mu, wa tawɛ a de bari'a Deeɓenu na ve.
5 Bari han Deeɓenu wara ma ho faralo wo mu ma besiya.
6 O yi arani ɓa lanasiyo ma mube aranirobera nɛ yɛ, to o terena a Yesu Kirisita tosɛ tete, a o ɲa zeni lo o mi wara vari o mɛnɛ'ɛn ma ho lana wara, ma ho tiyan aranirobe nɛ o yu.
7 Ɓɛɛ co tɛ dɛdɛmu wara ma ɓa hayi'aara o'otiin na. Oroli ote a o vɛsirobe we sin Deeɓenu na.
8 Han suraa fuwerobe cunu mi, a mu cunnu ɓɛɛ ɓuwa. Deeɓenu yiizanni cunu mi ma bepɛɛ. Mu han wa ma ho zɛrɛ sii, a ɲa han wa ma ho hiro taa.
9 Han wara ɲu'ere so a ho tiyan, a ɓa ni wure tawɛ a fi han.
10 Wa yɛrɛ sɛɛnu ma wa suraa sɛɛnu ura bebiyan ɓɛɛ mana, a biyo wa aɓaa Deeɓenu nɛ midɛɛ na. A libe a ɓa nucoza wure isiro san'un ba nɛ lara mu.
11 Wee de'eni ɓa ni ma bun, a heeni mu ɓaa.
12 A nuu wo ɓɛɛ co de zuwa aa o hayiremu bena. Zeni ote ɓa lanasiyo waa, a o a nuu nɛ se ma o wara, ma o vɛsirobe, ma waminu, ma lana, ma siin nɛ cuu.
13 Saani a un ɓuwee, de ce'u han Deeɓenu wara aranu na, mu berobe ma mu aranirobe na.
14 Ɓɛɛ co de zuwa o Deeɓenu hanmu na. Dín hanmu so nɛ o yu li Deeɓenu ɲucanna wara wa, ma ɓa nidan nule berobe o wa.
15 De mu a wera o sinsuwaɓɛɛ be. Nɛ ote wure biyo, yawe a ɓa ni mi a o mi wa vɛ ma waa.
16 Dɛɛ o yɛrɛ na. Uwari o ni de'enirobe na, de ɲu biyo. A bun o isira ote ma ba nɛ ɲi o wara.
51 Ɓɛɛ co nama'a ni'arani wa. Baba a o zuun lo ɓuwɛɓuwɛ'anu. Wuro ma lo a obara mii maa. Wuro ma ɓa yira a obara mii erenasiyo.
2 Wuro ma ɓa hanna nɛ daan mu a obara mii nuna, a fi ɓa hanfiya a obara mii hanmile ma siin nɛ cuu.
3 Wee dɛɛ ɓa hanna nɛ bara huruu mu na, a anmi ɓa, ba nɛ bara huruu mu yɛrɛyɛrɛ.
4 Mu yi wo a hannuu nɛ baro huruu a zaa wurasin mamanina yi mi se, a ba hanyira so tawɛ a zeni mi lana wema ma mii zuwinsiyo ve, a ɓa we biyo ɓaa nii wo haan ɓa, bari bun sin Deeɓenu na.
5 Lo hannuu nɛ baro huruu mu ma tiyan, nɛ nuu wo mana aa dɛɛ la, ho bo mi sinciri sin Deeɓenu wa, a lo ɓɛɛ tan a fara mi serirobe, wosonuu tinaa.
6 A lo hannuu nɛ baro huruu yi yo bi mi suraa sinmu na, ho dɛri a nuhuwo nɛ pan hɛ'a mi ziya wa.
7 O tawɛ a lee baa ma bun bera so, yawe a ɓa zuun mite cɛɛnnu, a tɛ'ɛ yi co yi ɓa.
8 Nuu nɛ yi ɓɛɛ dɛɛ mii nii na, san'un lo yɛrɛ zunsiyo, to ho naso wanniya mi lana, a lo a nisumɛ hare a po nuu nɛ ɓɛɛ a lanaso.
9 Ɓɛɛ co too hannuu nɛ baro huruu yenu ɓa hanna nɛ bara huruu mu yele vanlo wa a lo yi ɓɛɛ daan po zerema ɓuwiyatiin. A poo bun, lo tawɛ a we nuu nɛ we daanna ba'ere yamu na.
10 A lo we nuu nɛ yenu lo han wematetiya bena, a lo ɲa oroliyo mi hanyira sese. A lo we nuu nɛ ya wee fi ɓa nuhuwan na sese mi zuun, a lo ɲa ya wee sɛɛ ɓa lanasiyo ziya, a lo zuunna banbannasiyo tii, a lo wema tetiya ɲule saan.
11 Pin ɓa hanfiya nɛ bara huruu mu yele tonu na, bari biyowo ba suraa ponu yi so ba, to ba miniya a binni mi bara, a ɓa de lo Kirisita si.
12 Ma bun sin ɓaa teeni zara'i mi yɛrɛ waa, a ɓaa yaa mi ɲulɛma yaa nɛ ɓa la haan lo Kirisita.
13 Bun nii yi lo, ɓa wee hɛ'a buna'inbuna'in ɓa nii zuwiīn. Be nɛ tin ya cira ɓa, to ɓa do mi ɲuwin buūn, ɓa ɲuwin ɓɛɛ cee wara.
14 A bun na, un mi mu se aɓa hanfiya nɛ bara huruu mu binni mi bara, a ɓa te zaa, a de ce'u mi zuwin na, yawe a wa ze'uso ɓɛɛ yi oomu wo wuro wa bena.
15 Dɛɛ ba hanna so tuwan nɛ bara huruu mu, dɛri teniya mite a so mite na Sitani na.
16 Lanaso hannu ɓaa nuza yi mi nɛ bara huruu, to ba arafa se ho nuu. Lo ɓɛɛ co de ɓa si a ɓa we li egilizi sero, yawe a dín yi nu a senina ɓa hanna nɛ bara huruu mu nɛ nuu wo mana na.
17 Ɓa nidan nɛ dɛɛ li egilizi na sese tawɛ a ɓa sara na ma cuwa ɲuu, san'un ba nɛ sɛɛ mite a buwee ho Tansinnu, a ɲa de'eni ɓaa ni.
18 Mu tuwa han Deeɓenu waraa lo: «Ɓɛɛ co cɛ ɛɛru lo nàà ɲuɓo na a lo yi buwan duwo. A lo tosɛ tawɛ ma mi sara.»
19 Nuu tin ya wuro nidɛn oomu o se, yi co can mu, fuwa ɓa yi yu niɲu nitiin nɛ lo mibe a mu sɛnina.
20 Zɛ ba nɛ we mu be'uwe wa ɓa wure yireē, yawe a bɛɛ a yi zannu.
21 Dɛɛ Deeɓenu ma Yesu Kirisita ma ɓa anzera siya be, a o fi mube berobera nɛ yɛ na, a o ɓɛɛ co we diyo wo ma nicece biyo wure o wee.
22 Ɓɛɛ co be o nu fuwafuwa nuu wo wa. Yi co nɛ a o ma nuu ɲu we ɓuwa oomuu. Cɛɛn ote zozo.
23 Vunu ɲuu mide ɲunu na, a o wee ɓori firi divɛnza o siyanvɛɛ bena ma biyo tuwansina to o sura ɓɛɛ yu wɛ.
24 Ɓa nituwan be'uwe zeniya mite lɛtɛɛ, a ɓa ɓɛɛ in iriyo. Tuwan ta ɓɛɛ mi, fuwa ho iri yi lo mu wa.
25 Wema tetiya ɲa muso wee desi wure, hare han nɛ nuu wo yira ɓɛɛ mi mi ciyoo, han pan ɓɛɛ sɛ mite yi.
61 Ɓa woɓɛɛ wure tawɛ a ɓa yati mi nasiyo a anmi ɓa, to nuu wo ɓɛɛ yi nu a yari Deeɓenu yenu, a lee wa de'enirobe fiyan.
2 Ɓa woɓɛ nɛ ɓaa nasiyo a kiricɛnna, yi co bara lo mi wure a fɛra, a ɓa be bun na a dera zuwa ɓaa. Ɓa tawɛ a sɛ han ɓa a poo mayɛɛ, bari ɓa a kiricɛnna nɛ Deeɓenu wa a ɓa mi waa sɛ han. A bun o tawɛ a de'enina ɓa a heeni ɓaa.
3 Deeso yi arani bebiyan nɛ ɓɛɛ heya wɛ ma wa Ɲuso Yesu Kirisita tiyan wara, a mu ɲa ɓɛɛ ɓuwa ma ho Deeɓenu wan aranirobe,
4 ho naso su ma duunu, a lo ɓɛɛ zun diyowo. Lo a nuu nɛ wara biyan ma wanni sunmɛ vannu mi na. A bun wee te yiifɛ, fuwo, tuwowa, han si'isi'i'a,
5 han wannina nɛ ɲu mana na. Ɓa a nucoza nɛ ha'ire mima'a, a tiyan wo mana ɓa se, ɓa ce'o mi fɛ mi hiya Deeɓenu yiizanni na aa fira naforo.
6 Mu boo. Ho Deeɓenu wan a nafobenu nuu nɛ yi ɓɛɛ zuwa mi yirobe na se.
7 Bari wa ɓɛɛ ɓuwa diyowo mana ho dimiɲa nɛ yɛɛ, a wa ɲa ɓɛɛ see diyo wo aa lera hoo ma yi.
8 Bun we wa ɲudiyo ma wa pɛru be ɲu yi tuu, to bun heya waa.
9 A bá nɛ yi mi mu se a we nafonisiyo, ba lisi ura'ɛrobee ma porolaa, to bun nɛ ɓa miniya na we e'a ɓa aa de be'uwee, a ɓa te bu'ubu'u.
10 Bari li wari waminu a mu be'uwe wure cinnu, a li ponu fu ɓa nituwan na, a ɓa do ho lana si, a ɓa do mitee han sɛnuma ma tuwara cururuu.
11 Uwe nɛ a Deeɓenu to'aro, lee o ɲu bun wure se, a o piri'a ho tereyamu, Deeɓenu zaannu, ho lana, li waminu, li muɲu, ma mu tetemu.
12 Sɛ ho lana suwa. Fi ho sii nɛ ɓɛɛ mi ve na sese, ho nɛ be vora o, ho nɛ o wo sɛrɛyamu tetiya sɛnɛla cururu yireē.
13 Un yuwa o ma Deeɓenu nɛ nɛ ho sii mu be wure na, a ɲa yuwa o ma Yesu Kirisita nɛ lena mi yɛrɛ sɛrɛyamu semusin Pose Pilati waa,
14 a o fi biyo Deeɓenu lo o we na ma siin nɛ zara'i wo ɓɛɛ mana na, tuwifuwa li wa'ati nɛ wa Ɲuso Yesu Kirisita yi bana zeni mite.
15 Deeɓenu aa zeni wa Ɲuso Yesu Kirisita ɓuweenu li wa'ati nɛ li fasi. A libe midee mi ho dimiɲa wure ɲu, li a duɓaso ma ɓa pa'amana pa'ama ma ɓa ɲunasiyo Ɲuso.
16 A libe midee ɓɛɛ hi mu, li mi oomuu nɛ nuu ɓɛɛ tii suraa yi. Nuu ɓɛɛ iin maa li diya, a nuu ɓɛɛ mi li yi. A li yenu le a ɲa de wa tuwite. Amina.
17 Ɓuwasa ba nɛ ho dimiɲa nafoni mi se na, a ɓa ɓɛɛ co ɓuwani mite, a ɓa ɓɛɛ co aɓa naforo na; ho a pinpiyan, lo a ɓa ciiri mi siyan Deeɓenu na. Dín nɛ wee han wa aa puwuri yawe a wa zanma'aa buūn.
18 Ɓuwasa ɓaa a ɓa wee we tetemu, a tetemu we ɓa naforo. Ɓa uwɛ mi yi a we sanmusiyo.
19 A bun ɓa fɛra naforo nɛ hiro han ɓa ma ho sii tete.
20 Timote, fi ho tiyan na, ho nɛ arafaa aa mɛɛnna. Nɛ a o ɲuɓo tunna buna'inbuna'in dɛmuwan nɛ ura ɓɛɛ mana na, ma han nɛ ɓa ve ma mu zuunrobe, a mu ɲa ɓɛɛ bo.
21 Nituwan fuu dín bezuunle so sin, a ɓa lana be saa se. A Deeɓenu duɓa han mi wure. -
Poli vanlo ɲuniso nɛ tuwa na Timote na
11 A mɛ Poli nɛ a Yesu Kirisita turo tuwa hobe vanlo nɛ yɛ. Mɛ nɛ Deeɓenu wɛ'aa ma mi sa'o, a heya ma ho sii nɛ li lara mi ɲu Yesu Kirisitaa.
2 A uwe Timote nɛ a un zosaannu, a lo Maa Deeɓenu ma wa Ɲuso Yesu Kirisita duɓaa han o, a ɲa we saɓere han o, a nɛ mi hɛra aa.
3 Un bara'ari Deeɓenu nɛ un sɛ han ma sintannu nɛ cuu, a obara biyo sin waa maadan wora mu. Un bara'ari li, biyo un ɓɛɛ tannu, tinaa wosonuu a lee o be un faraloo.
4 Un wee lee o hincaan be, a un miniya ma un siin wure a binni mi o wa, yawe a un si ma damu.
5 Un wee lee'a o lana tete be, ho nɛ ɛnna mii nu'iinso Lowisi se ma mii naa Unisi se. Un lara biyo ma tiyan lo ho ɲa mi uwe se.
6 A bun na un lee o ma biyo yɛ, lo o ɓɛɛ nɛ a Deeɓenu hanmu nɛ o yu a hi, bun nɛ o yu ma un nule berobe.
7 Bari Deeɓenu ha'iri nɛ wa yu, ɓɛɛ a zannu ha'iri. Li pa'a ma waminu ma zuun fiteyamu ha'iri a wa yu.
8 Ɓɛɛ co nuwa a ho sɛrɛyamu nɛ o lee lo Ɲuso bena, ma mɛ nɛ a lo asozo bena. Tuwara ma ni ho Tansinnu bena, a heya ma ho pa'a nɛ Deeɓenu naa aa.
9 A Deeɓenu isiyo wa, a li voo wa a wa we li nii. Wa ɓɛɛ yu mu isirobe wa wematetiya nɛ wa wo bena, mu heya ma li haare fɛsirobe ma li hinɛ nɛ wa yu ma Yesu Kirisita, hare a ho dimiɲa hiya ɓɛɛ in ɓuwa.
10 A wɛrɛ Deeɓenu zeniya dín hinnɛ so ma wa wa Isiro Yesu Kirisita ɓuweenu ho dimiɲa bena. Bari lo Kirisita yara li humu pa'a, a lo zeniya ho sii nɛ ɓɛɛ mi ve ho Tansinnu saɓaɓuu.
11 Deeɓenu tuwo ni a un woro ho Tansinnu so, a un we turo ma araniro.
12 A bun na un he han tuwara nɛ yɛ. Un pan heni un siin, bari un zun a lɛ un lara na, un zun sese lo biyo li arafaa na, lo li dɛɛ bun na tuwifuwa ho iri wozomɛɛ.
13 Nɛ a ho tiyan wara nɛ un wuraa haan o a we o terenirobe, a o ziin sese ho lanaa ma li waminu nɛ wa yu Yesu Kirisitaa.
14 Zuun o hanmu cɛɛnnu, dín nɛ o yu ma li Ha'iri-Senu nɛ mi waa.
15 O zuun lo ɓa ni wure nɛ mi li Azi tuūn do ni si, san'un Fizɛli ma Hɛrimozɛni.
16 Deeɓenu we tiyan a li hinɛ Onesifore ɓaa nii na, bari cuwa cururu lo heniya un siin, a lo ɓɛɛ do un aso be nuwaa.
17 Lo cile Romu yɛ, a lo dɛri piri'a ni tuwifuwa lo yu ni.
18 A lo Ɲuso ma'ari Onesifore na ho iri wozomɛɛ. Uwe yaati zun ho ce'u nɛ lo do na Efɛzeē.
21 Un zosaannuu, coheni ote li hinnɛ nɛ mi Yesu Kirisitaa.
2 Biyo o ɲa a un woro sɛnɛla cururu yireē, arafa mu nii nɛ o lara na, ni nɛ da mu de'enina nibiyan.
3 Tuwara ma ni a obara Yesu Kirisita hinfi-suwaɓɛ.
4 Hinfi nɛ mi tonuu, ɓɛɛ panpanni mite ma ho dimiɲa bera, a lo yi mi mu se a wɛɛ mii naso siin.
5 Lo suwasɛ ɓɛɛ mi yi diyowo, a lo yi ɓɛɛ saa a heya ma ho suwa sɛrobe.
6 A lo vɛro nɛ te han sɛnuma, tawɛ ma mi tonu cunnu mayɛ.
7 Piri'a un wara ura na, a o ɲi han ciri, bari un zun a lo Ɲuso ma nɛ a o fanmu mu wure.
8 Lee Yesu Kirisita nɛ a Davide temu be. Lo viya lo ɓa nuhuwora sin, a bun a li Tansinnu nɛ un mi wa buwee.
9 A lobe be te un sɛnuma, a na un caa ma zara'uwa a obara ōómūwe, Mu yi a han Deeɓenu wara, han ɓɛɛ piri'i yi.
10 A bun na un muɲu bepɛɛ, ba nɛ Deeɓenu wɛ'aa bena, yawe a ɓa muso yi mu isirobe nɛ mi Yesu Kirisitaa, a ɓa nii ɛn ho ɓuwaɓuwamu nɛ ɓɛɛ mi vee.
11 Han wara nɛ yɛ a tiyan: «Wa yi huruu ma lo, wa ɲa pari ɛndɛɛ ma lo.
12 Wa yi ziin sese lobe bena, to wa ɲa ɛn li bɛnuu ma lo. Wa yi pan lo, lo ta pin wa.
13 Wa yi ɓɛɛ a tan'erenasiyo, lobe a tan'ereso, Bari lo ɓɛɛ le mi yɛrɛ hiya yi.»
14 Lee ɓa wure, a o ve Deeɓenu a wera o sɛni, a ɓa para wanni'ewera na. Mu cunnu mana, fuwa a mu yaa ba nɛ mi waa tɛtɛ mi ɲuvanle lana.
15 De'oro o yɛrɛ na, a o we nisuwaɓɛ Deeɓenu yira se, tosɛ nɛ ɓɛɛ nuwa mi tonu na, tosɛ nɛ wuro ho tiyan wara ma biyo terena mu.
16 Sɛɛ han ara'o wannina desi. Mu nasiyo mi wa muwinni oomuu.
17 Ɓa aranirobe we a obara cɛ'ɛ dɛn. A ɓabe tuwan a Himene ma Filɛti.
18 Ɓa cena do ho tiyan si, a ɓa lo nuhuwora viya vo. Ɓa papori nicururu lana.
19 Hare ma bun, Deeɓenu be nɛ fasi muwɛnmuwɛn pan zan se. Mu miniwa na ma han wara nɛ yɛ: «Nuu wo nuu nɛ lo Ɲuso yenu yi mi ɲuɓoō, a lo ɛɛ sena ma mu be'uwe.»
20 Ɓɛɛ a sannu ma hannu sɛrosiyan midee mi zunbenuu. Ona ma tin soore ɲa muso mi bin. Han tuwan a wozobenu sɛrosiyan, hɛn'a a wopɛɛ taa.
21 A bun na nuu nɛ yi ciyo mite wure mu be'uwe na, to ho a sɛrosinu ɲinamuwan, nɛ be he mii naso na, a lo see sɛra tonu wo tonu nɛ se.
22 Luwi ɛɛ mu yaromu ponu, a o piri'a mu tereyamu, fi ho lana, li waminu, ho hɛra ma ba nɛ wure nɛ ve lo Ɲuso yenu ma siin nɛ cuu.
23 Pin han dɛdɛmu ara'o wannina na. O zun a bun wee mana fuwo.
24 Lo Ɲuso tosɛ ɓɛɛ tawɛ a fi fuwo. Lo tawɛ a lo wee zin ma nii, a daan araninu, a muɲu han sinfa'arowara.
25 Lo tawɛ a arani bɛɛ wanni lo ma wawinu. Nuu ɓɛɛ zun, Deeɓenu da be bun nu na a ɓa loɓi, a ɓa tɛ tiyan na.
26 To ɓa yi ha'iri a lɛ mite fe Sitani nuu, dín nɛ pa ɓa ɲansi aa co'oɓi.
31 De o ha'iri si biyo yɛ na sese: han wozoma veeni, wa'atira tuwan aa we do.
2 Bari ɓa nucoza aa we zi'uwasiyo, wari yirāla, ni nɛ ɓuwani mite, duura, tuwowasiyo, ni nɛ pan mii ni na, nii nɛ cansan biyowo haan ɓa na,
3 Ɓa we nii nɛ be he, nii nɛ ɓɛɛ zun ma'ari, ni nɛ wara ɓɛɛ cɛ na, nibɛra, nii nɛ ɓɛɛ zun fi mite na, nii nɛ suma, nitetiya ze'usiyo,
4 laɓarasiyo, nii nɛ ɓɛɛ zaan diyo wo, nii nɛ su ma ɓuwanite, nii nɛ wa yi'a a po Deeɓenu.
5 Ɓa lewɛ ho iin ma nii nɛ lana mi, a ɓa pan biyo yi da nɛ pa'a huwa. Ɛɛ ba nucoza so sin na.
6 Ɓa tuwan we punsi zo han zuwiīn, a zo dɛɛ ɓa hanna nɛ ɓɛɛ da mite aa pin nuu na yi. Ɓa hanna nɛ be'uwe sero ɓuwa, a nɛ han suraa ponu si wo si mi na.
7 Ɓa hanna de'e tuwite a zuun be, a mu saa se wure a ɓa zuun tiyan.
8 A biyo sin Zanɛsi ma Zanbɛrɛsi we pana Moyize na, a bun sin ɓabe ni so muso panna ho tiyan na. Ɓa a bara nɛ vuruu mi ha'iree a nɛ lana ɓɛɛ ɲiyan diyowo.
9 Ɓa be ɓɛɛ vɛ waa, bari ɓa ni wure zun ɓa dɛdɛmu be a obara biyowo Zanɛsi ma Zanbɛrɛsi.
10 Mu yi a uwe, uwe terena bo na. O fo un nide'enirobe ha'iri, o bo un wema na, o so un ha'iri, o bo un lana na, o bo un muɲu ma un waminu ma un sinheɓuwe na,
11 ma biyo ɓa ɲi'oriyola ni ma un sɛnuma na. O zun biyo wure yu ni Ancose ma Ikoni ma Lisitere ma han ɲin'uwe nɛ un ho. A lo Ɲuso fo na han wuree.
12 A bá nɛ wure nɛ yi mi mu se a ɛn ho lanaa Yesu Kirisitaa, ba aa yi ɲin'uwe.
13 Ɓa nucosuma, ma ni e'ara a vɛ ma waa wo ma wo mi be'uwee, a ɓa viiri tuwi viiri mi yɛrɛ.
14 Mu yi a uwe, fɛsi ote sese biyo o arana wa, bun nɛ o ta na a nɛ o lara na sese. O to zun ɓa ɲunasiyo nɛ araniya o.
15 Hare o hanyiremu tuwi fuwa zɛrɛ, o zun han Deeɓenu wara. Han da be o, aa han o ma bezuunle ha'iri, nɛ be o a o la Yesu Kirisita na, aa yira mu isirobe.
16 Mu torobe wure yu ma Deeɓenu ɲu pɛrobe, cunnu mi mu a de'enina nii, a bera nii, a orolila ɓa ma tetemu,
17 yawe a lo Deeɓenu nuu ɲuti a wera wema-tetiya wo wema-tetiya.
41 Un yuwa o ɓoɓo ma Deeɓenu ma Yesu Kirisita nɛ aa iri ɓa niviya ma ɓa nuhuwora. Un ɲa yuwa o lo Kirisita ɓuweenu ma lo pa'amayamu bena,
2 a o woro han Deeɓenu wara, a o tin haan, a tintin tin haan a tantanni han tuwite a han ɓa nii a li wa'ati yi se wurasin li yi oora. Baba ɓɛ o worola na fuwa ɓa yi maa ho tiyan. Zɛ baa nɛ do'oo wa, a heni ɓa siyan ma o aranirobe ma muɲu nɛ ɲutuu.
3 Bari wa'ati lo ɓuwee a ɓa nucoza ɓɛɛ mi cɛ mu de'enirobe tetiya na aa yi. Ɓa we ni nɛ ɲuvanle hunma a ɲi be nɛ sin ɓaa, a ɓa be mi yɛrɛ ponu'uwe na. Ɓa wɛ'a mi sa'o aranina cururu nɛ wuro biyo ɓa wa ɲinnu aa han ɓa.
4 Ɓa pin ho tiyan na a i tɛtɛ mi ɲuvanle o'otiin na.
5 Mu yi a uwe, fi ote na be wo bee, muɲu han tuwara. Sɛ li Tansinnu buweero tonu, sɛ o tonu a tii ho ɲu wure.
6 Mu yi a mɛ, un do a wora sara'a vo, a un fɛnrowo yu.
7 Un saa ho suwa tete. Un luɓo a vo un uware ɲu, un fu ho lana na.
8 Wɛrɛ, ho tereyamu cunnu ara ni, ho nɛ a mu tereyamu ɲubɛɛnɛ. A lo Ɲuso nɛ a iri-naso tete aa nɛ dín ɲubɛɛnɛ so na ho iri zeze. Mu ɓɛɛ we mɛ undee, lo ɲa nɛ han ba nɛ wure ho lo ɓuweenu ma waminu na.
9 Baba a o cii na fuwafuwa.
10 Bari Demasi cunna ni dosi, ho dimiɲa ponu so lo a lo fɛnna va Tesalonike. Keresan va li Galati tun, a Tite va Dalimati.
11 A Luka midee so mi un se he. O vɛ Marika a mi be wɛ na, bari lo be he na ho tonuu.
12 Un tuwo Tisike a vana Efɛze
13 O yi ɓuwee, a o see un tannu baforo nɛ un dosi Kapusi se Torowasii a mana. Ɲan see han vanle, san'un han nɛ buu mu.
14 Lo vinnu Alɛsandere wo ni ma oomu nɛ ɓuwa. Lo Ɲuso win la a heya ma lo wema nɛ lo wo.
15 Uwe ɲa pɛ ote be ma lo, bari lo wanniya wa wara wure ma pa'a.
16 Nuu wo ɓɛɛ ta un ɲu na biyowo un wuraa a fe unte na ma yɛ. Ɓa nii wure we do ni si, a Deeɓenu ɓɛɛ co muwin mu ɓa wa.
17 Lo Ɲuso anni caa un hiya, a heniya un siin, fuwa un yi ho Tansinnu buwiya ma mi wa, a ɲiniya ho ba nɛ wure ɓɛɛ a Zuwifera na. A lo Ɲuso fo ni lo cɛ'unwan ɲuɓo na.
18 Lo Ɲuso aa fe na wema'uwe wure na, a lo isi ni yawe a un zo ho wáá pa'amayamuū. Ho ɓuwaɓuwamu a lo taa wo ma wo tuwite. Amina.
19 Tɛɛ Pirisika ma Akilasi na, ɲa tɛɛ Onɛsifore zunsiyo na.
20 Erasite waara Korɛntee. Un do Torofime si Milɛte loo, bari mu wo a lo ɓɛɛ cohe.
21 Baba a o cii na a ho mutannu ɓɛɛ in lo. Ebulusi, Pudɛsi, Line ma Kulodiya ma ɓa lanasiyo tuwan wure tɛɛ aa.
22 A lo Ɲuso ɛn ma o, A Deeɓenu duɓa han mi wure. -